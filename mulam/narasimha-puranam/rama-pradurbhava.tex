\chapt{श्रीरामप्रादुर्भावः}

\src{अग्निपुराणम्}{अध्यायः ४६--५१}{}{}
\vakta{}
\shrota{}
\notes{}
\textlink{https://archive.org/details/narasimha-purana-english/page/171/mode/2up}
\translink{https://archive.org/details/narasimha-purana-english/page/171/mode/2up}

\storymeta

\sect{सप्तचत्वारिंशोऽध्यायः}

मार्कण्डेय उवाच

श्रुणु राजन् प्रवक्ष्यामि प्रादुर्भावं हरेः शुभम् ।

निहतो रावणो येन सगणो देवकण्टकः ॥१॥

ब्रह्मणो मानसः पुत्रः पुनस्त्योऽभून्महामुनिः ।

तस्य वै विश्रवा नाम पुत्रोऽभूत्तस्य राक्षसः ॥२॥

तस्माज्जातो महावीरो रावणो लोकरावणः ।

तपसा महता युक्तः स तु लोकानुपाद्रवत् ॥३॥

सेन्द्रा देवा जितास्तेन गन्धर्वाः किंनरास्तथा ।

यक्षाश्च दानवाश्चैव तेन राजन् विनिर्जिताः ॥४॥

स्त्रियश्चैव सुरुपिण्यो हतास्तेन दुरात्मना ।

देवादीनां नृपश्रेष्ठ रत्नानि विविधानि च ॥५॥

रणे कुबेरं निर्जित्य रावणो बलदर्पितः ।

तत्पुरीं जगृहे लङ्कां विमानं चापि पुष्पकम् ॥६॥

तस्यां पुर्यां दशग्रीवो रक्षसामधिपोऽभवत् ।

पुत्राश्च बहवस्तस्य बभूवुरमितौजसः ॥७॥

राक्षसाश्च तमाश्रित्य महाबलपराक्रमाः ।

अनेककोटयो राजन् लङ्कायां निवसन्ति ये ॥८॥

देवान् पितृन मनुष्यांश्च विद्याधरगणानपि ।

यक्षांश्चैव ततः सर्वे घातयन्ति दिवाशिनम् ॥९॥

संत्रस्तं तद्भयादेव जगदासीच्चराचरम् ।

दुःखाभिभूतमत्त्यर्थं सम्बभूव नराधिप ॥१०॥

एतस्मिन्ने व काले तु देवाः सेन्द्रा महर्षयः ।

सिद्धा विद्याधराश्चैव गन्धर्वाः किंनरास्तथा ॥११॥

गुह्यका भुजगा यक्षा ये चान्ये स्वर्गवासिनः ।

ब्रह्माणमग्रतः कृत्वा शङ्करं च नराधिप ॥१२॥

ते ययुर्हतविक्रान्ताः क्षीराब्धेस्तटमुत्तमम् ।

तत्राराध्य हरिं देवतास्तस्थुः प्राञ्जलयस्तदा ॥१३॥

ब्रह्मा च विष्णुमाराध्य गन्धपुष्पादिभिः शुभैः ।

प्राञ्जलिः प्रणतो भूत्वा वासुदेवमथास्तुवत् ॥१४॥

ब्रह्मोवाच

नमः क्षीराब्धिवासाय नागपर्यङ्कशायिने ।

नमः श्रीकरसंस्पृष्टदिव्यपादाय विष्णवे ॥१५॥

नमस्ते योगनिद्राय योगान्तर्भाविताय च ।

तार्क्ष्यासनाय देवाय गोविन्दाय नमो नमः ॥१६॥

नमः क्षीराब्धिकल्लोलस्पृष्टमात्राय शार्ङ्गिणे ।

नमोऽरविन्दपादाय पद्मनाभाय विष्णवे ॥१७॥

भक्तार्चितसुपादाय नमो योगाप्रियाय वै ।

शुभाङ्गाय सुनेत्राय माधवाय नमो नमः ॥१८॥

सुकेशाय सुनेत्राय सुललाटाय चक्रिणे ।

सुवक्त्राय सुकर्णाय श्रीधराय नमो नमः ॥१९॥

सुवक्षसे सुनाभाय पद्मनाभाय वै नमः ।

सुभ्रुवे चारुदेहाय चारुदन्ताय शार्ङ्गिणे ॥२०॥

चारुजङ्घाय दिव्याय केशवाय नमो नमः ।

सुनखाय सुशान्ताय सुविद्याय गदाभृते ॥२१॥

धर्माप्रियाय देवाय वामनाय नमो नमः ।

असुरघ्नाय चोग्राय रक्षोघ्नाय नमो नमः ॥२२॥

देवानामार्तिनाशाय भीमर्ककृते नमः ।

नमस्ते लोकनाथाय रावणान्तकृते नमः ॥२३॥

मार्कण्डेय उवाच

इति स्तुतो हषीकेशस्तुतोष परमेष्ठिना ।

स्वरुपं दर्शयित्वा तु पितामहमुवाच ह ॥२४॥

किमर्थं तु सुरैः सार्धमागतस्त्वं पितामह ।

यत्कार्य ब्रूहि मे ब्रह्मन् यदर्थं संस्तुतस्त्वया ॥२५॥

इत्युक्तो देवदेवेन विष्णुना प्रभविष्णुना ।

सर्वदेवगणैः सार्धं ब्रह्मा प्राह जनार्दनम् ॥२६॥

ब्रह्मोवाच

नाशितं तु जगत्सर्वं रावणेन दुरात्मना ।

सेन्द्राः पराजितास्तेन बहुशो रक्षसा विभो ॥२७॥

राक्षसैर्भक्षिता मर्त्या यज्ञाश्चापि विदूषिताः ।

देवकन्या हतास्तेन बलाच्छतसहस्त्रशः ॥२८॥

त्वामृते पुण्डरीकाक्ष रावणस्य वधं प्रति ।

न समर्था यतो देवास्त्वमतस्तद्वधं कुरु ॥२९॥

इत्युक्तो ब्रह्मणा विष्णुर्ब्रह्माणमिदमब्रवीत् ।

श्रृणुष्वावहितो ब्रह्मन् यद्वदामि हितं वचः ॥३०॥

सूर्यवंशोद्भवः श्रीमान् राजाऽऽसीद्भुवि वीर्यवान् ।

नाम्ना दशरथख्यातस्तस्य पुत्रो भवाम्यहम् ॥३१॥

रावणस्य वधार्थाय चतुर्धांशेन सत्तम ।

स्वांशैर्वानररुपेण सकला देवतागणाः ॥३२॥

वतार्यन्तां विश्वकर्तः स्यादेवं रावणक्षयः ।

इत्युक्तो देवदेवेन ब्रह्मा लोकपितामहः ॥३३॥

देवाश्च ते प्रणम्याथ मेरुपृष्ठं तदा ययुः ।

स्वांशैर्वानररुपेण अवतेरुश्च भूतले ॥३४॥

अथापुत्रो दशरथो मुनिभिर्वेदपारगैः ।

इष्टिं तु कारयामास पुत्रप्राप्तिकरी नृपः ॥३५॥

ततः सौवर्णपात्रस्थं हविरादाय पायसम् ।

वह्निः कुण्डात् समुत्तस्थौ नूनं देवेन नोदितः ॥३६॥

आदाय मुनयो मन्त्राच्चक्रुः पिण्डद्वयं शुभम् ।

दत्ते कौशल्यकैकेय्योर्द्वे पिण्डे मन्त्रमन्त्रिते ॥३७॥

ते पिण्डप्राशने काले सुमित्राया महामते ।

पिण्डाभ्यामल्पमल्पं तु सुभागिन्याः प्रयच्छतः ॥३८॥

ततस्ताः प्राशयामासू राजपत्न्यो यथाविधि ।

पिण्डान् देवकृतान् प्राश्य प्रापुर्गर्भाननिन्दितान् ॥३९॥

एवं विष्णुर्दशरथाज्जातस्तत्पत्निषु त्रिषु ।

स्वांशैर्लोकहितायैव चतुर्धा जगतीपते ॥४०॥

रामश्च लक्ष्मणश्चैव भरतः शत्रुघ्न एव च ।

जातकर्मादिकं प्राप्य संस्कारं मुनिसंस्कृतम् ॥४१॥

मन्त्रपिण्डवशाद्योगं प्राप्य चेरुर्यथार्भकाः ।

रामश्च लक्ष्मणश्चैव सह नित्यं विचेरतुः ॥४२॥

जन्मादिकृतसंस्कारौ पितुः प्रीतिकरौ नृप ।

ववृधाते महावीर्यौ श्रुतिशब्दातिलक्षणौ ॥४३॥

भरतः कैकयो राजन् भ्रात्रा सह गृहेऽवसत् ।

वेदशास्त्राणि बुबुधे शस्त्रशास्त्रं नृपोत्तम ॥४४॥

एतस्मिन्नेव काले तु विश्वामित्रो महातपाः ।

यागेन यष्टुमारेभे विधिना मधुसूदनम् ॥४५॥

स तु विघ्नेन यागोऽभूद्राक्षसैर्बहुशः पुरा ।

नेतुं स यागरक्षार्थं सम्प्रातो रामलक्ष्मणौ ॥४६॥

विश्वामित्रो नृपश्रेष्ठ तत्पितुर्मन्दिरं शुभम् ।

दशरथस्तु तं दृष्ट्वा प्रत्युत्थाय महामतिः ॥४७॥

अर्घ्यपाद्यादि विधिना विश्वामित्रमपूजयत् ।

स पूजितो मुनिः प्राह राजानं राजसंनिधौ ॥४८॥

श्रृणु राजन् दशरथ यदर्थमहमागतः ।

तत्कार्यं नृपशार्दूल कथयामि तवाग्रतः ॥४९॥

राक्षसैर्नाशितो यागो बहुशो मे दुरासदैः ।

यज्ञस्य रक्षणार्थं मे देहि त्वं रामक्ष्मणौ ॥५०॥

राजा दशरथः श्रुत्वा विश्वामित्रवचो नृप ।

विषण्णवदनो भूत्वा विश्वामित्रमुवाच ह ॥५१॥

बालाभ्यां मम पुत्राभ्यां किं ते कार्यं भविष्यति ।

अहं त्वया सहागत्य शक्त्या रक्षामि ते मखम् ॥५२॥

राज्ञस्तु वचनं श्रुत्वा राजानं मुनिरब्रवीत् ।

रामोऽपि शक्नुते नूनं सर्वान्नशयितुं नृप ॥५३॥

रामेणैव हि ते शक्या न त्वया राक्षसा नृप ।

अतो मे देहि रामं च न चिन्तां कर्तुमर्हसि ॥५४॥

इत्युक्तो मुनिना तेन विश्वामित्रेण धीमता ।

तूष्णीं स्थित्वा क्षणं राजा मुनिवर्यमुवाच ह ॥५५॥

यद्ववीमि मुनिश्रेष्ठ प्रसन्नस्त्वं निबोध मे ।

राजीवलोचनं राममहं दास्ये सहानुजम् ॥५६॥

किं त्वस्य जननी ब्रह्मन् अदृष्टैनं मरिष्यति ।

अतोऽहं चतुरङ्गेण बलेन सहितो मुने ॥५७॥

आगत्य राक्षसान् हन्मीत्येबं मे मनसि स्थितम् ।

विश्वामित्रः पुनः प्राह राजानममितौजसम् ॥५८॥

नाज्ञो रामो नृपश्रेष्ठ स सर्वज्ञः समः क्षमः ।

शेषनारायणावेतौ तव पुत्रौ न संशयः ॥५९॥

दुष्टानां निग्रहार्थाय शिष्टानां पालनाय च ।

अवतीर्णो न संदेहो गृहे तव नराधिप ॥६०॥

न मात्रा न त्वया राजन् शोकः कार्योऽत्र चाण्वपि ।

निः क्षेपे च महाराज अर्पयिष्यामि ते सुतौ ॥६१॥

इत्युक्तो दशरथस्तेन विश्वामित्रेण धीमता ।

तच्छापभीतो मनसा नीयतामित्यभाषत् ॥६२॥

कृच्छ्रात्पित्रा विनिर्मुक्तं राममादाय सानुजम् ।

ततः सिद्धाश्रमं राजन् सम्प्रतस्थे स कौशिकः ॥६३॥

तं प्रस्थितमथालोक्य राजा दशरथस्तदा ।

अनुव्रज्याब्रवीदेतद् वचो दशरथस्तदा ॥६४॥

अपुत्रोऽहं पुरा ब्रह्मन् बहुभिः काम्यकर्मभिः ।

मुनिप्रसादादधुना पुत्रवानस्मि सत्तम ॥६५॥

मनसा तद्वियोगं तु न शक्ष्यामि विशेषतः ।

त्वमेव जानासि मुने नीत्वा शीघ्रं प्रयच्छ मे ॥६६॥

इत्येवमुक्तो राजानं विश्वामित्रोऽब्रवीत्पुनः ।

समाप्तयज्ञश्च पुनर्नेष्ये रामं च लक्ष्मणम् ॥६७॥

सत्यपूर्वं तु दास्यामि न चिन्तां कर्तुमर्हसि ।

इत्युक्तः प्रेषयामास रामं लक्ष्मणसंयुतम् ॥६८॥

अनिच्छन्नपि राजासौ मुनिशापभयान्नृपः ।

विश्वामित्रस्तु तौ गृह्य अयोध्याया ययौ शनैः ॥६९॥

सरय्वास्तीरमासाद्य गच्छन्नेव स कौशिकः ।

तयोः प्रीत्या स राजेन्द्र द्वे विद्ये प्रथमं ददौ ॥७०॥

बलामतिबलां चैव समन्त्रे च ससंग्रहे ।

क्षुत्पिपासापनयने पुनश्चैव महामतिः ॥७१॥

अस्त्रग्राममशेषं तु शिक्षयित्वा तु तौ तदा ।

आश्रमाणि च दिव्यानि मुनीनां भावितात्मनाम् ॥७२॥

दर्शयित्वा उषित्वा च पुण्यस्थानेषु सत्तमः ।

गङ्गामुत्तीर्य शोणस्य तीरमासाद्य पश्चिमम् ॥७३॥

मुनिधार्मिकसिद्धांश्च पश्यन्तौ रामलक्ष्मणौ ।

ऋषिभ्यश्च वरान् प्राप्य तेन नीतौ नृपात्मजौ ॥७४॥

ताटकाया वनं घोरं मृत्योर्मुखमिवापरम् ।

गते तत्र नृपश्रेष्ठ विश्वामित्रो महातपाः ॥७५॥

राममक्लिष्टकर्माणमिदं वचनमब्रवीत् ।

राम राम महाबाहो ताटका नाम राक्षसी ॥७६॥

रावणस्य नियोगेन वसत्यस्मिन् महावने ।

तया मनुष्या बहवो मुनिपुत्रा मृगास्तथा ॥७७॥

निहता भक्षिताश्चैव तस्मात्तां वध सत्तम ।

इत्येवमुक्तो मुनिना रामस्तं मुनिमब्रवीत् ॥७८॥

कथं हि स्त्रीवधं कुर्यामहमद्य महामुने ।

स्त्रीवधे तु महापापं प्रवदन्ति मनीषिणः ॥७९॥

इति रामवचः श्रुत्वा विश्वामित्र उवाच तम् ।

तस्यास्तु निधनाद्राम जनाः सर्वे निराकुलाः ॥८०॥

भवन्ति सततं तस्मात् तस्याः पुण्यप्रदो वधः ।

इत्येवं वादिनि मुनौ विश्वामित्रे निशाचरी ॥८१॥

आगता सुमहाघोरा ताटका विवृतानना ।

मुनिना प्रेरितो रामस्तां दृष्ट्वा विवृतानना ।

मुनिना प्रेरितो रामस्तां दृष्ट्वा विवृताननाम् ॥८२॥

उद्यतैकभुजयष्टिमायतीं श्रोणिलम्बिपुरुषान्त्रमेखलाम् ।

तां विलोक्य वनितावधे घृणां पत्रिणा सह मुमोच राघवः ॥८३॥

शरं संधाय वेगेन तेन तस्या उरः स्थलम् ।

विपाटितं द्विधा राजन् सा पपात ममार च ॥८४॥

घातयित्वा तु तामेवं तावानीय मुनिस्तु तौ ।

प्रापयामास तं तत्र नानाऋषिनिषेवितम् ॥८५॥

नानाद्रुमलताकीर्णं नानापुष्पोपशोभितम् ।

नानानिर्झरतोयाढ्यं विन्ध्यशैलान्तरस्थितम् ॥८६॥

शकमूलफलोपेतं दिव्यं सिद्धाश्रमं स्वकम् ।

रक्षार्थं तावुभौ स्थाप्य शिक्षयित्वा विशेषतः ॥८७॥

ततश्चारब्धवान् यागं विश्वामित्रो महातपाः ।

दीक्षां प्रविष्टे च मुनौ विश्वामित्रे महात्मनि ॥८८॥

यज्ञे तु वितते तत्र कर्म कुर्वन्ति ऋत्विजः ।

मारीचश्च सुबाहुश्च बहवश्चान्यराक्षसाः ॥८९॥

आगता यागनाशाय रावणेन नियोजिताः ।

तानागतान् स विज्ञाय रामः कमललोचनः ॥९०॥

शरेण पातयामास सुबाहुं धरणीतले ।

असृक्प्रवाहं वर्षन्तं मारीचं भल्लकेन तु ॥९१॥

प्रताङ्य नीतवानब्धिं यथा पर्णं तु वायुना ।

शेषांस्तु हतवान् रामो लक्ष्मणश्च निशाचरान् ॥९२॥

रामेण रक्षितमखो विश्वामित्रो महायशाः ।

समाप्य यागं विधिवत् पूजयामास ऋत्विजान् ॥९३॥

सदस्यानपि सम्पूज्य यथार्हं च ह्यरिंदम ।

रामं च लक्ष्मणं चैव पूजयामास भक्तितः ॥९४॥

ततो देवगणस्तुष्टो यज्ञभागेन सत्तम ।

ववर्ष पुष्पवर्षं तु रामदेवस्य मूर्धनि ॥९५॥

निवार्य राक्षसभयं कारयित्वा तु तन्मखम् ।

श्रुत्वा नानाकथाः पुण्या रामो भ्रातृसमन्वितः ॥९६॥

तेन नीतो विनीतात्मा अहल्या यत्र तिष्ठति ।

व्यभिचारान्महेन्द्रेण भर्त्रा शप्ता हि सा पुरा ॥९७॥

पाषाणभूता राजेन्द्र तस्य रामस्य दर्शनात् ।

पाषाणभूता राजेन्द्र तस्य रामस्य दर्शनात् ।

अहल्या मुक्तशापा च जगाम गौतमं प्रति ॥९८॥

विश्वामित्रस्ततस्तत्र चिन्तयामास वै क्षणम् ।

कृतदारो मया नेयो रामः कमललोचनः ॥९९॥

इति संचिन्त्य तौ गृह्य विश्वामित्रो महातपाः ।

शिष्यैः परिवृतोऽनेकैर्जगाम मिथिलां प्रति ॥१००॥

नानादेशादथायाता जनकस्य निवेशनम् ।

राजपुत्रा महावीर्याः पूर्वं सीताभिकाङ्क्षिणः ॥१०१॥

तान् दृष्ट्वा पूजयित्वा तु जनकश्च यथार्हतः ।

यत्सीतायाः समुत्पन्नं धनुर्माहेश्वरं महत् ॥१०२॥

अर्चितं गन्धमालाभी रम्यशोभासमन्विते ।

रङ्गे महति विस्तीर्णे स्थापयामास तद्धनुः ॥१०३॥

उवाच च नृपान् सर्वांस्तदोच्चैर्जनको नृपः ।

आकर्षणादिदं येन धनुर्भग्नं नृपात्मजाः ॥१०४॥

तस्येयं धर्मतो भार्या सीता सर्वाङ्गशोभना ।

इत्येवं श्राविते तेन जनकेन महात्मना ॥१०५॥

क्रमादादाय ते तत्तु सज्यीकर्तुमथाभवन् ।

धनुषा ताडिताः सर्वे क्रमात्तेन महीपते ॥१०६॥

विधूय पतिता राजन् विलजास्तत्र पार्थिवाः ।

तेषु भग्नेषु जनकस्तद्धनुस्त्र्यम्बकं नृप ॥१०७॥

संस्थाप्य स्थितवान् वीरो रामागमनकाङ्क्षया ।

विश्वामित्रस्ततः प्राप्तो मिथिलाधिपतेर्गृहम् ॥१०८॥

जनकोऽपि च तं दृष्टवा विश्वामित्रं गृहागतम् ।

रामलक्ष्मणसंयुक्तं शिष्यैश्चाभिगतं तदा ॥१०९॥

तं पूजयित्वा विधिवत्प्राज्ञं विप्रानुयायिनम् ।

रामं रघुपतिं चापि लावण्यादिगुणैर्युतम् ॥११०॥

शीलाचारगुणोपेतं लक्ष्मणं च महामतिम् ।

पूजयित्वा यथान्यायं जनकः प्रीतमानसः ॥१११॥

हेमपीठे सुखासीनं शिष्यैः पूर्वापरैर्वृतम् ।

विश्वामित्रमुवाचाथ किं कर्तव्यं मयेति सः ॥११२॥

मार्कण्डेय उवाच

इति श्रुत्वा वचस्तस्य मुनिः प्राह महीपतिम् ।

एष रामो महाराज विष्णुः साक्षान्महीपतिः ॥११३॥

रक्षार्थं विष्टपानां तु जातो दशरथात्मजः ।

अस्मै सीतां प्रयच्छ त्वं देवकन्यामिव स्थिताम् ॥११४॥

अस्या विवाहे राजेन्द्र धनुर्भङ्गमुदीरितम् ।

तदानय भवधनुरर्चयस्व जनाधिप ॥११५॥

तथेत्युक्त्वा च राजा हि भवचापं तदद्भुतम् ।

अनेक भूभुजां भङ्गि स्थापयामास पूर्ववत् ॥११६॥

ततो दशरथसुतो विश्वामित्रेण चोदितः ।

तेषां मध्यात्समुत्थाय रामः कमललोचनः ॥११७॥

प्रणम्य विप्रान् देवांश्च धनुरादाय तत्तदा ।

सज्यं कृत्वा महाबाहुर्ज्याघोषमकरोत्तदा ॥११८॥

आकृष्यमाणं तु बलात्तेन भग्नं महद्धनुः ।

सीता च मालामादाय शुभां रामस्य मूर्धनि ॥११९॥

क्षिप्त्वा संवरयामास सर्वक्षत्रियसंनिधौ ।

ततस्ते क्षत्रियाः क्रुद्धा राममासाद्य सर्वतः ॥१२०॥

मुमुचुः शरजालानि गर्जयन्तो महाबलाः ।

तान्निरीक्ष्य ततो रामो धनुरादाय वेगवान् ॥१२१॥

ज्याघोषतलघोषेण कम्पयामास तान्नृपान् ।

चिच्छेद शरजालानि तेषां स्वास्त्रै रथांस्ततः ॥१२२॥

धनूंषि च पताकाश्च रामश्चिच्छेद लीलया ।

संनह्य स्वबलं सर्वं मिथिलाधिपतिस्ततः ॥१२३॥

जामातरं रणे रक्षन् पार्ष्णिग्राहो बभूव ह ।

लक्ष्मणश्च महावीरो विद्राव्य युधि तान्नृपान् ॥१२४॥

हस्त्यश्वाञ्जगृहे तेषां स्यन्दनानि बहूनि च ।

वाहनानि परित्यज्य पलायनपरान्नृपान् ॥१२५॥

तान्निहन्तुं च धावत्स पृष्ठतो लक्ष्मणस्तदा ।

मिथिलाधिपतिस्तं च वारयामास कौशिकः ॥१२६॥

जितसेनं महावीरं रामं भ्रात्रा समन्वितम् ।

आदाय प्रविवेशाथ जनकः स्वगृहं शुभम् ॥१२७॥

दूतं च प्रेषयामास तदा दशरथाय सः ।

श्रुत्वा दूतमुखात् सर्वं विदितार्थः स पार्थिवः ॥१२८॥

सभार्यः ससुतः श्रीमान् हस्त्यश्वरथवाहनः ।

मिथिलामाजगामाशु स्वबलेन समन्वितः ॥१२९॥

जनकोऽप्यस्य सत्कारं कृत्वा स्वां च सुतां ततः ।

विधिवत्कृतशुल्कां तां ददौ रामाय पार्थिव ॥१३०॥

अपराश्च सुतास्तिस्त्रो रुपवत्यः स्वलडकृताः ।

त्रिभ्यस्तु लक्ष्मणादिभ्यः स्वकन्या विधिवद्ददौ ॥१३१॥

एवं कृतविवाहोऽसौ रामः कमललोचनः ।

भ्रातृभिर्मातृभिः सार्धं पित्रा बलवता सह ॥१३२॥

दिनानि कतिचित्तत्र स्थितो विविधभोजनैः ।

ततोऽयोध्यापुरीं गन्तुमुत्सुकं ससुतं नृपम् ।

दृष्ट्वा दशरथं राजा सीतायाः प्रददौ वसु ॥१३३॥

रत्नानि दिव्यानि बहूनि दत्त्वा रामाय वस्त्राण्यतिशोभनानि ।

हस्त्यश्वदासानपि कर्मयोग्यान् ।

दासीजनांश्च प्रवराः स्त्रियश्च ॥१३४॥

सीतां सुशीलां बहुरत्नभूषितां रथं समारोप्य सुतां सुरुपाम् ।

वेदादिघोषैर्बहुमङ्गलैश्च सम्प्रेषयामास स पार्थिवो बली ॥१३५॥

प्रेषयित्वा सुतां दिव्यां नत्वा दशरथं नृपम् ।

विश्वामित्रं नमस्कृत्य जनकः संनिवृत्तवान् ॥१३६॥

तस्य पल्यो महाभागाः शिक्षयित्वा सुतां तदा ।

भर्तृभक्तिं कुरु शुभे श्वश्रूणां श्वशुरस्य च ॥१३७॥

श्वश्रूणामर्पयित्वा तां निवृत्ता विविशुः पुरम् ।

ततस्तु रामं गच्छन्तमयोध्यां प्रबलान्वितम् ॥१३८॥

श्रुत्वा परशुरामो वै पन्थानं संरुरोध ह ।

तं दृष्ट्वा राजपुरुषाः सर्वे ते दीनमानसाः ॥१३९॥

आसीद्दशरथश्चापि दुःखशोकपरिप्लुतः ।

सभार्यः सपरीवारो भार्गवस्य भयान्नृप ॥१४०॥

ततोऽब्रवीज्जनान् सर्वान् राजानं च सुदुः खितम् ।

वसिष्ठश्चोर्जिततपा ब्रह्मचारी महामुनिः ॥१४१॥

वसिष्ठ उवाच

युष्माभिरत्र रामार्थं न कार्य दुःखमण्वपि ॥१४२॥

पित्रा वा मातृभिर्वापि अन्यैर्भृत्यजनैरपि ।

अयं हि नृपते रामः साक्षाद्विष्णुस्तु ते गृहे ॥१४३॥

जगतः पालनार्थाय जन्मप्राप्तो न संशयः ।

यस्य संकीर्त्य नामपि भवभीतिः प्रणश्चति ॥१४४॥

ब्रह्म मूर्तं स्वयं यत्र भयादेस्तत्र का कथा ।

यत्र संकीर्त्यते रामकथामात्रमपि प्रभो ॥१४५॥

नोपसर्गभयं तत्र नाकालमरणं नृणाम् ।

इत्युक्ते भार्गवो रामो राममाहाग्रतः स्थितम् ॥१४६॥

त्यज त्वं रामसंज्ञां तु मया वा संगरं कुरु ।

इत्युक्ते राघवः प्राह भार्गवं तं पथि स्थितम् ॥१४७॥

रामसंज्ञां कुतस्त्यक्ष्ये त्वया योत्स्ये स्थिरो भव ।

इत्युक्त्वा तं पृथक् स्थित्वा रामो राजीवलोचनः ॥१४८॥

ज्याघोषमकरोद्वीरो वीरस्यैवाग्रतस्तदा ।

ततः परशुरामस्य देहान्निष्क्रम्य वैष्णवम् ॥१४९॥

पश्यतां सर्वभूतानां तेजो राममुखेऽविशत् ।

दृष्ट्वा तं भार्गवो रामः प्रसन्नवदनोऽब्रवीत् ॥१५०॥

राम राम महाबाहो रामस्त्वं नात्र संशयः ।

विष्णुरेव भवाञ्जातो ज्ञातोऽस्यद्य मया विभो ॥१५१॥

गच्छ वीर यथाकामं देवकार्यं च वै कुरु ।

दुष्टानां निधनं कृत्वा शिष्टांश्च परिपालय ॥१५२॥

याहि त्वं स्वेच्छया राम अहं गच्छे तपोवनम् ।

इत्युक्त्वा पूजितस्तैस्तु मुनिभावेन भार्गवः ॥१५३॥

महेन्द्राद्रिं जगामाथ तपसे धृतमानसः ।

ततस्तु जातहर्षास्ते जना दशरथश्च ह ॥१५४॥

पुरीमयोध्यां सम्प्राप्य रामेण सह पार्थिवः ।

दिव्यशोभां पुरीं कृत्वा सर्वतो भद्रशालिनीम् ॥१५५॥

प्रत्युत्थाय ततः पौराः शङ्खतूर्यादिभिः स्वनैः ।

विशन्तं राममागत्य कृतदारं रणेऽजितम् ॥१५६॥

तं वीक्ष्य हर्षिताः सन्तो विविशुस्तेन वै पुरीम् ।

तौ दृष्ट्वा स मुनिः प्राप्तौ रामं लक्ष्मणमन्तिके ॥१५७॥

दशरथाय तत्पित्रे मातृभ्यश्च विशेषतः ।

तौ समर्प्य मुनिश्रेष्ठस्तेन राज्ञा च पूजितः ।

विश्वामित्रश्च सहसा प्रतिगन्तुं मनो दधे ॥१५८॥

समर्प्य राम स मुनिः सहानुजं
सभार्यमग्ने पितुरेकवल्लभम् ।
पुनः पुनः श्राव्य हसन्महामतिर्-
जगाम सिद्धाश्रममेवमात्मनः॥१५९॥

इति श्रीनरसिंहपुराणे रामप्रादुर्भावे सप्तचत्वारिंशोऽध्यायः॥४७॥

\sect{अष्टचत्वारिंशोऽध्यायः}

मार्कण्डेय उवाच

कृतदरो महातेजा रामः कमललोचनः ।

पित्रे सुमहतीं प्रीतिं जनानामुपपादयन् ॥१॥

अयोध्यायां स्थितो रामः सर्वभोगसमन्वितः ।

प्रीत्या नन्दत्ययोध्यायां रामे रघुपतौ नृप ॥२॥

भ्राता शत्रुघ्नसहितो भरतो मातुलं ययौ ।

ततो दशरथो राजा प्रसमीक्ष्य सुशोभनम् ॥३॥

युवानं बलिनं योग्यं भूपसिद्ध्यै सुतं कविम् ।

अभिषिच्य राज्यभारं रामे संस्थाप्य वैष्णवम् ॥४॥

पदं प्राप्तुं महद्यत्नं करिष्यामीत्यचिन्तयत् ।

संचिन्त्य तत्परो राजा सर्वदिक्षु समादिशत् ॥५॥

प्राज्ञान् भृत्यान महीपालान्मन्त्रिणश्च त्वरान्वितः ।

रामाभिषेकद्रव्याणि ऋषिप्रोक्तानि यानि वै ॥६॥

तानि भृत्याः समाहत्य शीघ्रमागन्तुमर्हथ ।

दूतामात्याः समादेशात्सर्वदिक्षु नराधिपान् ॥७॥

आहूय तान् समाहत्य शीघ्रमागन्तुमर्हथ ।

अयोध्यापुरमत्यर्थं सर्वशोभासमन्वितम् ॥८॥

जनाः कुरुत सर्वत्र नृत्यगीतादिनन्दितम् ।

पुरवासिजनानन्दं देशवासिमनः प्रियम् ॥९॥

रामाभिषेकं विपुलं श्वो भविष्यति जानथ ।

श्रुत्वेत्थं मन्त्रिणः प्राहुस्तं नृपं प्रणिपत्य च ॥१०॥

शोभनं ते मतं राजन् यदिदं परिभाषितम् ।

रामाभिषेकमस्माकं सर्वेषां च प्रियंकरम् ॥११॥

इत्युक्तो दशरथस्तैस्तान् सर्वान् पुनरब्रवीत् ।

आनीयन्तां द्रुतं सर्वे सम्भारा मम शासनात् ॥१२॥

सर्वतः सारभूता च पुरी चेयं समन्ततः ।

अद्य शोभान्विता कार्या कर्तव्यं यागमण्डलम् ॥१३॥

इत्येवमुक्ता राज्ञा ते मन्त्रिणः शीघ्रकारिणः ।

तथैव चक्रुस्ते सर्वे पुनः पुनरुदीरिताः ॥१४॥

प्राप्तहर्षः स राजा च शुभं दिनमुदीक्षयन् ।

कौशल्या लक्ष्मणश्चैव सुमित्रा नागरो जनः ॥१५॥

रामाभिषेकमाकर्ण्य मुदं प्राप्यातिहर्षितः ।

श्वश्रूश्वशुरयोः सम्यक् शुश्रूषपणपरा तु सा ॥१६॥

मुदान्विता सिता सीता भर्तुराकर्ण्य शोभनम् ।

श्वोभाविन्यभिषेके तु रामस्य विदितात्मनः ॥१७॥

दासी तु मन्थरानाम्नी कैकेय्याः कुब्जरुपिणी ।

स्वां स्वामिनीं तु कैकेयीमिदं वचनमब्रवीत् ॥१८॥

श्रृणु राज्ञि महाभागे वचनं मम शोभनम् ।

त्वत्पतिस्तु महाराजस्तव नाशाय चोद्यतः ॥१९॥

रामोऽसौ कौसलीपुत्रः श्वो भविष्यति भूपतिः ।

वसुवाहनकोशादि राज्यं च सकलं शुभे ॥२०॥

भविष्यत्यद्य रामस्य भरतस्य न किंचन ।

भरतोऽपि गतो दूरं मातुलस्य गृहं प्रति ॥२१॥

हा कष्टं मन्दभाग्यासि सापल्याद्दुःखिता भृशम् ।

सैवमाकर्ण्य कैकेयी कुब्जामिदमथाब्रवीत् ॥२२॥

पश्य मे दक्षतां कुब्जे अद्यैव त्वं विचक्षणे ।

यथा तु सकलं राज्यं भरतस्य भविष्यति ॥२३॥

रामस्य वनवासश्च तथा यत्नं करोम्यहम् ।

इत्युक्त्वा मन्थरां सा तु उन्मुच्य स्वाङ्गभूषणम् ॥२४॥

वस्त्रं पुष्पाणि चोन्मुच्य स्थूलवासोधराभवत् ।

निर्माल्यपुष्पधृक्कष्टा कश्मलाङ्गी विरुपिणी ॥२५॥

भस्मधूल्यादिनिर्दिग्धा भस्मधूल्या तथा श्रिते ।

भूभागे शान्तदीपे सा संध्याकाले सुदुःखिता ॥२६॥

ललाटे श्वेतचैलं तु बद्ध्वा सुष्वाप भामिनी ।

मन्त्रिभिः सह कार्याणि सम्मन्त्र्य सकलानि तु ॥२७॥

पुण्याहः स्वस्तिमाङ्गल्यैः स्थाप्य रामं तु मण्डले ।

ऋषिभस्तु वसिष्ठाद्यैः सार्धं सम्भारमण्डपे ॥२८॥

वृद्धिजागरणीयैश्च सर्वतस्तूर्यनादिते ।

गीतनृत्यसमाकीर्णे शङ्खकाहलनिः स्वनैः ॥२९॥

स्वयं दशरथस्तत्र स्थित्वा प्रत्यागतः पुनः ।

कैकेया वेश्मनो द्वारं जरद्भिः परिरक्षितम् ॥३०॥

रामाभिषेकं कैकेयीं वक्तुकामः स पार्थिवः ।

कैकेयीभवनं वीक्ष्य सान्धकारमथाब्रवीत् ॥३१॥

अन्धकारमिदं कस्मादद्य ते मन्दिरे प्रिये ।

रामाभिषेकं हर्षाय अन्त्यजा अपि मेनिरे ॥३२॥

गृहालंकरणं कुर्वन्त्यद्य लोका मनोहरम् ।

त्वयाद्य न कृतं कस्मादित्युक्त्वा च महीपतिः ॥३३॥

ज्वालायित्वा गृहे दीपान् प्रविवेश गृहं नृपः ।

अशोभनाङ्गीं कैकेयीं स्वपन्तीं पतितां भुवि ॥३४॥

दृष्ट्वा दशरथः प्राह तस्याः प्रियमिदं त्विति ।

आश्लिष्योत्थाय तां राजा श्रृणु मे परमं वचः ॥३५॥

स्वमातुरधिकां नित्यं यस्ते भक्तिं करोति वै ।

तस्याभिषेकं रामस्य श्वो भविष्यति शोभने ॥३६॥

इत्युक्ता पार्थिवेनापि किंचिन्नोवाच सा शुभा ।

मुञ्चन्ती दीर्घमुष्णं च रोषोस्च्छ्वासं मुहुर्मुहुः ॥३७॥

तस्थावाश्लिष्य हस्ताभ्यां पार्थिवः प्राह रोषिताम् ।

किं ते कैकेयि दुःखस्य कारणं वद शोभने ॥३८॥

वस्त्राभरणरत्नादि यद्यदिच्छसि शोभने ।

तत्त्वं गृह्णीष्व निश्शङ्कं भाण्डारात् सुखिनी भव ॥३९॥

भाण्डारेण मम शुभे श्वोऽर्थसिद्धिर्भविष्यति ।

यदाभिषेकं सम्प्राप्ते रामे राजीवलोचने ॥४०॥

भाण्डागारस्य मे द्वारं मया मुक्तं निरर्गलम् ।

भविष्यति पुनः पूर्णं रामे राज्यं प्रशासति ॥४१॥

बहु मानय रामस्य अभिषेकं महात्मनः ।

इत्युक्ता राजवर्य्येण कैकेयी पापलक्षणा ॥४२॥

कुमतिर्नर्घुणा दुष्टा कुब्जया शिक्षिताब्रवीत् ।

राजानं स्वपतिं वाक्यं क्रूरमत्यन्तनिष्ठुरम् ॥४३॥

रत्नादि सकलं यत्ते तन्ममैव न संशयः ।

देवासुरमहायुद्धे प्रीत्या यन्मे वरद्वयम् ॥४४॥

पुरा दत्तं त्वया राजंस्तदिदानीं प्रयच्छ मे ।

इत्युक्तः पार्थिवः प्राह कैकेयीमशुभां तदा ॥४५॥

अदत्तमप्यहं दास्ये तव नान्यस्य वा शुभे ।

किं मे प्रतिश्रुतं पूर्वं दत्तमेव मया तव ॥४६॥

शुभाङ्गी भव कल्याणि त्यज कोपमनर्थकम् ।

रामाभिषेकजं हर्षं भजोत्तिष्ठ सुखी भव ॥४७॥

इत्युक्ता राजवर्येण कैकेयी कलहप्रिया ।

उवाच परुषं वाक्यं राज्ञो मरणकारणम् ॥४८॥

वरद्वयं पूर्वदत्तं यदि दास्यसि मे विभो ।

श्वोभूते गच्छतु वनं रामोऽयं कोशलात्मजः ॥४९॥

द्वादशाब्दं निवसतु त्वद्वाक्याद्दण्डके वने ।

अभिषेकं च राज्यं च भरतस्य भविष्यति ॥५०॥

इत्याकर्ण्य स कैकेया वचनं घोरमप्रियम् ।

पपात भुवि निस्संज्ञो राजा सापि विभूषिता ॥५१॥

रात्रिशेषं नयित्वा तु प्रभाते सा मुदावती ।

दूतं सुमन्त्रमाहैवं राम आनीयतामिति ॥५२॥

रामस्तु कृतपुण्याहः कृतस्वस्त्ययनो द्विजैः ।

यागमण्डपमध्यस्थः शङ्खतूर्यरवान्वितः ॥५३॥

तमासाद्य ततो दूतः प्रणिपत्य पुरः स्थितः ।

राम राम महाबाहो आज्ञापयति ते पिता ॥५४॥

द्रुतमुत्तिष्ठ गच्छ त्वं यत्र तिष्ठति ते पिता ।

इत्युक्तस्तेन दूतेन शीघ्रमुत्थाय राघवः ॥५५॥

अनुज्ञाप्य द्विजान् प्राप्तः कैकेय्या भवनं प्रति ।

प्रविशन्तं गृहं रामं कैकेयी प्राह निर्घृणा ॥५६॥

पितुस्तव मतं वत्स इदं ते प्रब्रवीम्यहम् ।

वने वस महाबाहो गत्वा त्वं द्वादशाब्दकम् ॥५७॥

अद्यैव गम्यतां वीर तपसे धृतमानसः ।

न चिन्त्यमन्यथा वत्स आदरात् कुरु मे वचः ॥५८॥

एतच्छुत्वा पितुर्वाक्यं रामः कमललोचनः ।

तथेत्याज्ञां गृहीत्वासौ नमस्कृत्य च तावुभौ ॥५९॥

निष्क्रम्य तदगृहाद्रामो धनुरादाय वेश्मतः ।

कौशल्यां च नमस्कृत्य सुमित्रां गन्तुमुद्यतः ॥६०॥

तच्छुत्वा तु ततः पौरा दुःखशोकपरिप्लुताः ।

विव्यथुश्चाथ सौमित्रिः कैकेयीं प्रति रोषितः ॥६१॥

ततस्तं राघवो दृष्ट्वा लक्ष्मणं रक्तलोचनम् ।

बारयामास धर्मज्ञो धर्मवाग्भिर्महामतिः ॥६२॥

ततस्तु तत्र ये वृद्धास्तान प्रणम्य मुनींश्च सः ।

रामो रथं खिन्नसूतं प्रस्थानायारुरोह वै ॥६३॥

आत्मीयं सकलं द्रव्यं ब्राह्मणेभ्यो नृपात्मजः ।

श्रद्धया परया दत्त्वा वस्त्राणि विविधानि च ॥६४॥

तिस्त्रः श्वश्रूः समामन्त्र्य श्वशुरं च विसंज्ञितम् ।

मुञ्चन्तमश्रुधाराणि नेत्रयोः शोकजानि च ॥६५॥

पश्यती सर्वतः सीता चारुरोह तथा रथम् ।

रथमारुह्य गच्छन्तं सीतया सह राघवम् ॥६६॥

दृष्ट्वा सुमित्रा वचनं लक्ष्मणं चाह दुःखिता ।

रामं दशरथं विद्धि मां विद्धि जनकात्मजाम् ॥६७॥

अयोध्यामटर्वी विद्धि व्रज ताभ्यां गुणाकर ।

मात्रैवमुक्तो धर्मात्मा स्तनक्षीरार्द्रदेहया ॥६८॥

तां नत्वा चारुयानं तमारुरोह स लक्ष्मनः ।

गच्छतो लक्ष्मणो भ्राता सीता चैव पतिव्रताः ॥६९॥

रामस्य पृष्ठतो यातौ पुराद्धीरौ महामते ।

विधिच्छिन्नाभिषेकं तं रामं राजीवलोचनम् ॥७०॥

अयोध्याया विनिष्क्रान्तमनुयाताः पुरोहिताः ।

मन्त्रिणः पौरमुख्याश्च दुःखेन महतान्विताः ॥७१॥

तं च प्राप्य हि गच्छन्तं राममूचुरिदं वचः ।

राम राम महाबाहो गन्तुं नार्हसि शोभन ॥७२॥

राजन्नत्र निवर्तस्व विहायास्मान् क्व गच्छसि ।

इत्युक्तो राघवस्तैस्तु तानुवाच दृढव्रतः ॥७३॥

गच्छध्वं मन्त्रिणः पौरा गच्छध्वं च पुरोधसः ।

पित्रादेशं मया कार्यमभियास्यामि वै वनम् ॥७४॥

द्वादशाब्दं व्रतं चैतन्नीत्वाहं दण्डके वने ।

आगच्छामि पितुः पादं मातृणां द्रष्टुमञ्जसा ॥७५॥

इत्युक्त्वा ताञ्जगामाथ रामः सत्यपरायणः ।

तं गच्छन्तं पुनर्याताः पृष्ठतो दुःखिता जनाः ॥७६॥

पुनः प्राह स काकुत्स्थो गच्छध्वं नगरीमिमाम् ।

मातृश्च पितरं चैव शत्रुघ्नं नगरीमिमाम् ॥७७॥

प्रजाः समस्तास्त्रत्रस्था राज्यं भरतमेव च ।

पालयध्वं महाभागास्तपसे याम्यहं वनम् ॥७८॥

अथ लक्ष्मणमाहेदं वचनं राघवस्तदा ।

सीतामर्पय राजानं जनकं मिथिलेश्वरम् ॥७९॥

पितृमातृवशे तिष्ठ गच्छ लक्ष्मण याम्यहम् ।

इत्युक्तः प्राह धर्मात्मा लक्ष्मणो भ्रातृवत्सलः ॥८०॥

मैवामाज्ञापाय विभो मामद्य करुणाकर ।

गन्तुमिच्छसि यत्र त्वमवश्यं तत्र याम्यहम् ॥८१॥

इत्युक्तो लक्ष्मणेनासौ सीतां तामाह राघवः ।

सीते गच्छ ममादेशात् पितरं प्रति शोभने ॥८२॥

सुमित्राया गृहे चापि कौशल्यायाः सुमध्यमे ।

निवर्तस्व हि तावत्त्वं यावदागमनं मम ॥८३॥

इत्युक्ता राघवेनापि सीता प्राह कृताञ्जलिः ।

यत्र गत्वा वने वासं त्वं करोषि महाभुज ॥८४॥

तत्र गत्वा त्वया सार्धं वसाम्यहमरिंदम ।

वियोगं नो सहे राजंस्त्वया सत्यवता क्वचित् ॥८५॥

अतस्त्वां प्रार्थयिष्यामि दयां कुरु मम प्रभो ।

गन्तुमिच्छसि यत्र त्वमवश्यं तत्र याम्यहम् ॥८६॥

नानायानैरुपगताञ्जनान् वीक्ष्य स पृष्ठतः ।

योषितां च गणान् रामो वारयामास धर्मवित् ॥८७॥

निवृत्त्य स्थीयतां स्वैरमयोध्यायां जनाः स्त्रियः ।

गत्वाहं दण्डकारण्यं तपसे धृतमानसः ॥८८॥

कतिपयाब्दादायास्ये नान्यथा सत्यमीरितम् ।

लक्ष्मणेन सह भ्रात्रा वैदेह्या च स्वभार्यया ॥८९॥

जनान्निवर्त्य रामोऽसौ जगाम च गुहाश्रमम् ।

गुहस्तु रामभक्तोऽसौ स्वभावादेव वैष्णवः ॥९०॥

कृताञ्जलिपुटो भूत्वा किं कर्तव्यमिति स्थितः ।

महता तपसाऽऽनीता गुरुणा या हि वः पुरा ॥९१॥

भगीरथेन या भूमिं सर्वपापहरा शुभा ।

नानामुनिजनैर्जुष्टा कूर्ममत्स्यसमाकुला ॥९२॥

गङ्गा तुङ्गोर्मिमालाढ्या स्फटिकाभजलावहा ।

गुहोपनीतनावा तु तां गङ्गां स महाद्युतिः ॥९३॥

उत्तीर्य भगवान् रामो भरद्वाजाश्रमं शुभम् ।

प्रयागे तु ततस्तस्मिन् स्त्रात्वा तीर्थे यथाविधि ॥९४॥

लक्ष्मणेन सह भ्रात्रा राघवः सीतया सह ।

भरद्वाजाश्रमे तत्र विश्रान्तस्तेन पूजितः ॥९५॥

ततः प्रभाते विमले तमनुज्ञाप्य राघवः ।

भरद्वाजोक्तमार्गेण चित्रकूटं शनैर्ययौ ॥९६॥

नानाद्रुमलताकीर्णं पुण्यतीर्थमनुत्तमम् ।

तापसं वेषमास्थाय जह्नुकन्यामतीत्य वै ॥९७॥

गते रामे सभार्ये तु सह भ्रात्रा ससारथौ ।

अयोध्यामवसन् भूप नष्टशोभां सुदुःखिताः ॥९८॥

नष्टसंज्ञो दशरथः श्रुत्वा वचनमप्रियम् ।

रामप्रवासजननं कैकेय्या मुखनिस्सृतम् ॥९९॥

लब्धसंज्ञः क्षणाद्राजा रामरामेति चुक्रुशे ।

कैकेय्युवाच भूपालं भरतं चाभिषेचय ॥१००॥

सीतालक्ष्मणसंयुक्तो रामचन्द्रो वनं गतः ।

पुत्रशोकाभिसंतप्तो राजा दशरथस्तदा ॥१०१॥

विहाय देहं दुःखेन देवलोकं गतस्तदा ।

ततस्तस्य महापुर्य्यामयोध्यायामरिंदम ॥१०२॥

रुरुदुर्दुःखशोकार्त्ता जनाः सर्वे च योषितः ।

कौशल्या च सुमित्रा च कैकेयी कष्टकारिणी ॥१०३॥

परिवार्य मृतं तत्र रुरुदुस्ताः पतिं ततः ।

ततः पुरोहितस्तत्र वसिष्ठः सर्वधर्मवित् ॥१०४॥

तैलद्रोण्यां विनिक्षिप्य मृतं राजकलेवरम् ।

दूत वैं प्रेषयामास सहमन्त्रिगणैः स्थितः ॥१०५॥

स गत्वा यत्र भरतः शत्रुघ्नेन सह स्थितः ।

तत्र प्राप्य तथा वार्तां संनिवर्त्य नृपात्मजौ ॥१०६॥

तावानीय ततः शीघ्रमयोध्यां पुनरागतः ।

क्रूराणि दृष्ट्वा भरतो निमित्तानि च वै पथि ॥१०७॥

विपरीतं त्वयोध्यामिति मेने स पार्थिवः ।

निश्शोभां निर्गतश्रीकां दुःखशोकान्वितां पुरीम् ॥१०८॥

कैकेय्याग्निविनिर्दग्धामयोध्यां प्रविवेश सः ।

दुःखान्विता जनाः सर्वे तौ दृष्ट्वा रुरुदुर्भृशम् ॥१०९॥

हा तात राम हा सीते लक्ष्मणेति पुनः पुनः ।

रुरोद भरतस्तत्र शत्रुघ्नश्च सुदुःखितः ॥११०॥

कैकेय्यास्तत्क्षणाच्छुत्वा चुक्रोध भरतस्तदा ।

दुष्टा त्वं दुष्टचित्ता च यया रामः प्रवासितः ॥१११॥

लक्ष्मणेन सह भ्रात्रा राघवः सीतया वनम् ।

साहसं किं कृतं दुष्टे त्वया सद्यो‍ऽल्पभाग्यया ॥११२॥

उद्वास्य सीतया रामं लक्ष्मणेन महात्मना ।

ममैव पुत्रं राजानं करोत्विति मतिस्तव ॥११३॥

दुष्टाया नष्टभाग्यायाः पुत्रोऽहं भाग्यवर्जितः ।

भ्रात्रा रामेण रहितो नाहं राज्यं करोमि वै ॥११४॥

यत्र रामो नरव्याध्रः पद्यपत्रायतेक्षणः ।

धर्मज्ञः सर्वशास्त्राज्ञो मतिमान् बन्धुवत्सलः ॥११५॥

सीता च यत्र वैदेही नियमव्रतचारिणी ।

पतिव्रता महाभागा सर्वलक्षणसंयुता ॥११६॥

लक्ष्मणश्च महावीर्यो गुणवान् भ्रातृवत्सलः ।

तत्र यास्यामि कैकेयि महत्पापं त्वया कृतम् ॥११७॥

राम एव मम भ्राता ज्येष्ठो मतिमतां वरः ।

स एव राजा दुष्टात्मे भृत्यो‍ऽहं तस्य वै सदा ॥११८॥

इत्युक्त्वा मातरं तत्र रुरोद भृशदुःखितः ।

हा राजन् पृथिवीपाल मां विहाय सुदुःखितम् ॥११९॥

क्व गतोऽस्यद्य वै तात किं करोमीह तद्वद ।

भ्राता पित्रा समः क्वास्ते ज्येष्ठो मे करुणाकरः ॥१२०॥

सीता च मातृतुल्या मे क्व गतो लक्ष्मणश्चह ।

इत्येवं विलपन्तं तं भरतं मन्त्रिभिः सह ॥१२१॥

वसिष्ठो भगवानाह कालकर्मविभागवित् ।

उत्तिष्ठोत्तिष्ठ वत्स त्वं न शोकं कर्तुमर्हसि ॥१२२॥

कर्मकालवशादेव पिता ते स्वर्गमास्थितः ।

तस्य संस्कारकार्याणि कर्माणि कुरु शोभन ॥१२३॥

रामोऽपि दुष्टनाशाय शिष्टानां पालनाय च ।

अवतीर्णो जगत्स्वामी स्वांशेन भुवि माधवः ॥१२४॥

प्रायस्तत्रास्ति रामेण कर्तव्यं लक्ष्मणेन च ।

यत्रासौ भगवान् वीरः कर्मणा तेन चोदितः ॥१२५॥

तत्कृत्वा पुनरायाति रामः कमललोचनः ।

इत्युक्तो भरतस्तेन वसिष्ठेन महात्मना ॥१२६॥

संस्कारं लम्भयामास विधिदृष्टेन कर्मणा ।

अग्निहोत्राग्निना दग्ध्वा पितुर्देहं विधानतः ॥१२७॥

स्नात्वा सरय्वाः सलिले कृत्वा तस्योदकक्रियाम् ।

शत्रुघ्नेन सह श्रीमान्तातृभिर्बान्धवैः सह ॥१२८॥

तस्यौर्ध्वदेहिकं कृत्वा मन्त्रिणा मन्त्रिनायकः ।

हस्त्यश्वरथपत्तीभिः सह प्रायान्महामतिः ॥१२९॥

भरतो राममन्वेष्टुं राममार्गेण सत्तमः ।

तमायान्तं महासेनं रामस्यानुविरोधिनम् ॥१३०॥

मत्वा तं भरतं शत्रुं रामभक्तो गुहस्तदा ।

स्वं सैन्यं वर्तुलं कृत्वा संनद्धः कवची रथी ॥१३१॥

महाबलपरीवारो रुरोध भरतं पथि ॥१३२॥

सभ्रातृकं सभा र्यं मे राम स्वामिनमुत्तमम् ।

प्रापयस्त्वं वनं दुष्टं साम्प्रतं हन्तुमिच्छसि ॥१३३॥

गमिष्यसि दुरात्मंस्त्वं सेनया सह दुर्मते ।

इत्युक्तो भरतस्तत्र गुहेन नृपनन्दनः ॥१३४॥

गमिष्यसि दुरात्मंस्त्वं सेनया सह दुर्मते ।

इत्युक्तो भरतस्तत्र गुहेन नृपनन्दनः ॥१३४॥

तमुवाच विनीतात्मा रामायाथ कृताञ्जलिः ।

यथा त्वं रामभक्तोऽमि तथाहमपि भक्तिमान् ॥१३५॥

प्रोषिते मयि कैकेय्या कृतमेतन्महामते ।

रामस्यानयनार्थाय व्रजाम्यद्य महामते ॥१३६॥

सत्यपूर्वं गमिष्यामि पन्थानं देहि मे गुह ।

इति विश्वासमानीय जाह्नवीं तेन तारितः ॥१३७॥

नौकावृन्दैरनेकैस्तु स्त्रात्वासौ जाह्नवीजले ।

भरद्वाजाश्रमं प्राप्तो भरतस्तं महामुनिम् ॥१३८॥

प्रणम्य शिरसा तस्मै यथावृत्तमुवाच ह ।

भरद्वाजोऽपि तं प्राह कालेन कृतमीदृशम् ॥१३९॥

दुःखं न तावत् कर्तव्यं रामार्थेऽपि त्वयाधुना ।

वर्तते चित्रकूटेऽसौ रामः सत्यपराक्रमः ॥१४०॥

त्वयि तत्र गते वापि प्रायोऽसौ नागमिष्यति ।

तथापि तत्र गच्छ त्वं यदसौ वक्ति तत्कुरु ॥१४१॥

रामस्तु सीतया सार्धं वनखण्डे स्थितः शुभे ।

लक्ष्मणस्तु महावीर्यो दुष्टालोकनतत्परः ॥१४२॥

इत्युक्तो भरतस्तत्र भरद्वाजेन धीमता ।

उत्तीर्य यमुनां यातश्चित्रकूटं महानगम् ॥१४३॥

स्थितोऽसौ दृष्टवान्दूरात्सधूलीं चोत्तरां दिशम् ।

रामाय कथियित्वाऽऽस तदादेशात्तु लक्ष्मणः ॥१४४॥

वृक्षमारुह्य मेधावी वीक्षमाणः प्रयत्नतः ।

स ततो दृष्टवान् हष्टामायान्तीं महतीं चमूम् ॥१४५॥

हस्त्यश्वरथसंयुक्तां दृष्ट्वा राममथाब्रवीत् ।

हे भ्रातस्त्वं महाबाहो सीतापार्श्वे स्थिरो भव ॥१४६॥

भूपोऽस्ति बलवान् कश्चिद्धस्त्यश्वरथपत्तिभिः ।

इत्याकर्ण्य वचस्तस्य लक्ष्मणस्य महात्मनः ॥१४७॥

रामस्तब्रवीद्वीरो वीरं सत्यपराक्रमः ।

प्रायेण भरतोऽस्माकं द्रष्टुमायाति लक्ष्मण ॥१४८॥

इत्येवं वदतस्तस्य रामस्य विदितात्मनः ।

आरात्संस्थाप्य सेनां तां भरतो विनयान्वितः ॥१४९॥

ब्राह्मणैर्मन्त्रिभिः सार्धं रुदन्नागत्य पादयोः ।

रामस्य निपपाताथ वैदेह्या लक्ष्मणस्य च ॥१५०॥

मन्त्रिणो मातृवर्गश्च स्निग्धबन्धुसुहज्जनाः ।

परिवार्य ततो रामं रुरुदुः शोककातराः ॥१५१॥

स्वर्यातं पितरं ज्ञात्वा ततो रामो महामतिः ।

लक्ष्मणेन सह भ्रात्रा वैदोह्याथ समन्वितः ॥१५२॥

स्त्रात्वा मलापहे तीर्थे दत्त्वा च सलिलाञ्जलिम् ।

मात्रादीनभिवाद्याथ रामो दुःखसमन्वितः ॥१५३॥

उवाच भरतं राजन् दुःखेन महतान्वितम् ।

अयोध्यां गच्छ भरत इतः शीघ्रं महामते ॥१५४॥

राज्ञा विहीनां नगरीं अनाथां परिपालय ।

इत्युक्तो भरतः प्राह रामं राजीवलोलचनम् ॥१५५॥

त्वामृते पुरुषव्याघ्र न यास्येऽहमितो ध्रुवम् ।

यत्र त्वं तत्र यास्यामि वैदेही लक्ष्मणो यथा ॥१५६॥

इत्याकर्ण्य पुनः प्राह भरतं पुरतः स्थितम् ।

नृणां पितृसमो ज्येष्ठः स्वधर्ममनुवर्तिनाम् ॥१५७॥

यथा न लङ्ह्यं वचनं मया पितृमुखेरितम् ।

तथा त्वया न लङ्ह्यं स्याद्वचनं मम सत्तम ॥१५८॥

मत्समीपादितो गत्वा प्रजास्त्वं परिपालय ।

द्वादशाब्दिकमेतन्मे व्रतं पितृमुखेरितम् ॥१५९॥

तदरण्ये चरित्वा तु आगामिष्यामि तेऽन्तिकम् ।

गच्छ तिष्ठ ममादेशे न दुःखं कर्तुमर्हसि ॥१६०॥

इत्युक्तो भरतः प्राह बाष्पपर्याकुलेक्षणः ।

यथा पिता तथा त्वं मे नात्र कार्या विचारणा ॥१६१॥

तवादेशान्मया कार्यं देहि त्वं पादुके मम ।

नन्दिग्रामे वसिष्येऽहं पादुके द्वादशाब्दिकम् ॥१६२॥

त्वद्वेषमेव मद्वेषं त्वदव्रतं मे महाव्रतम् ।

त्वं द्वादशाब्दिकादूर्ध्वं यदि नायासि सत्तम ॥१६३॥

ततो हविर्यथा चाग्नौ प्रधक्ष्यामि कलेवरम् ।

इत्येवं शपथं कृत्वा भरतो हि सुदुःखितः ॥१६४॥

बहु प्रदक्षिणं कृत्वा नमस्कृत्य च राघवम् ।

पादुके शिरसा स्थाप्य भरतः प्रस्थितः शनैः ॥१६५॥

जटाकलापं शिरसा च बिभ्रत् त्वचश्च वाक्षीः किल वन्यभोजी ।

रामस्य वाक्यादरतो हदि स्थितं बभार भूभारमनिन्दितात्मा ॥१६७॥

इति श्रीनरसिंहपुराणे रामप्रादुर्भावे अष्टचत्वारिंशोऽध्यायः॥४८॥

\sect{एकोनपञ्चाशोऽध्यायः}

मार्कण्डेय उवाच

गतेऽथ भरते तस्मिन् रामः कमललोचनः ।

लक्ष्मणेन सह भ्रात्रा भार्यया सीतया सह ॥१॥

शाकमूलफलाहारो विचचार महावने ।

कदाचिल्लक्ष्मणमृते रामदेवः प्रतापवान् ॥२॥

चित्रकूटवनोद्देशे वैदेह्युत्सङ्गमाश्रितः ।

सुष्वाप स मुहूर्तं तु ततः काको दुरात्मवान् ॥३॥

सीताभिमुखमभ्येत्य विददार स्तनान्तरम् ।

विदार्य वृक्षमारुह्य स्थितोऽसौ वायसाधमः ॥४॥

ततः प्रबुद्धो रामोऽसौ दृष्ट्वा रक्तं स्तनान्तरे ।

शोकाविष्टां तु सीतां तामुवाच कमलेक्षणः ॥५॥

वद स्तनान्तरे भद्रे तव रक्तस्य कारणम् ।

इत्युक्ता सा च तं प्राह भर्तारं विनयान्विता ॥६॥

पश्य राजेन्द्र वृक्षाग्रे वायसं दुष्टचेष्टितम् ।

अनेनैव कृतं कर्म सुप्ते त्वयि महामते ॥७॥

रामोऽपि दृष्टवान् काकं तस्मिन् क्रोधमथाकरोत् ।

इषीकास्त्रं समाधाय ब्रह्मास्त्रेणाभिमन्त्रितम् ॥८॥

काकमुद्दिश्य चिक्षेप सोऽप्यधावद्भयान्वितः ।

स त्विन्द्रस्य सुतो राजन्निन्द्रलोकं विवेश ह ॥९॥

रामास्त्रं प्रज्वलद्दीप्तं तस्यानु प्रविवेश वै ।

विदितार्थश्च देवेन्द्रो देवैः सह समन्वितः ॥१०॥

निष्क्रामयच्च तं दुष्टं राघवस्यापकारिणम् ।

ततोऽसौ सर्वदेवैस्तु देवलोकाद्वहिः कृतः ॥११॥

पुनः सोऽप्यपतद्रामं राजानं शरणं गतः ।

पाहि राम महाबाहो अज्ञानादपकारिणम् ॥१२॥

इति ब्रुवन्तं तं प्राह रामः कमललोचनः ।

अमोघं च ममैवास्त्रमङ्गमेकं प्रयच्छ वै ॥१३॥

ततो जीवसि दुष्ट त्वमपकारो महान् कृतः ।

इत्युक्तोऽसौ स्वकं नेत्रमेकमस्त्राय दत्तवान् ॥१४॥

अस्त्रं तन्नेत्रमेकं तु भस्मीकृत्य समाययौ ।

ततः प्रभृति काकानां सर्वेषामेकनेत्रता ॥१५॥

चक्षुषैकेन पश्यन्ति हेतुना तेन पार्थिव ।

उषित्वा तत्र सुचिरं चित्रकूटे स राघवः ॥१६॥

जगाम दण्डकारण्यं नानामुनिनिषेवितम् ।

सभ्रातृकः सभार्यश्च तापसं वेषमास्थितः ॥१७॥

धनुः पर्वसुपाणिश्च सेषुधिश्च महाबलः ।

ततो ददर्श तत्रस्थानम्बुभक्षान्महामुनीन् ॥१८॥

अश्मकुट्टाननेकांश्च दन्तोलूखलिनस्तथा ।

पञ्चाग्निमध्यगानन्यानन्यानुग्रतपश्चरान् ॥१९॥

तान् दृष्ट्वा प्रणिपत्योच्चै रामस्तैश्चाभिनन्दितः ।

ततोऽखिलं वनं दृष्ट्वा रामः साक्षाज्जनार्दनः ॥२०॥

भ्रातृभार्यासहायश्च सम्प्रतस्थे महामतिः ।

दर्शयित्वा तु सीतायै वनं कुसुमितं शुभम् ॥२१॥

नानाश्चर्यसमायुक्तं शनैर्गच्छन् स दृष्टवान् ।

कृष्णाङ्गं रक्तनेत्रं तु स्थूलशैलसमानकम् ॥२२॥

शुभ्रदंष्ट्रं महाबाहुं संध्याघनशिरोरुहम् ।

मेघस्वनं सापराधं शरं संधाय राघवः ॥२३॥

विव्याध राक्षसं क्रोधाल्लक्ष्मणेन सह प्रभुः ।

अन्यैरवध्यं हत्वा तं गिरिगर्ते महातनुम् ॥२४॥

शिलाभिश्छाद्य गतवाज्शरभङ्गाश्रमं ततः ।

तं नत्वा तत्र विश्रम्य तत्कथातुष्टमानसः ॥२५॥

तीक्ष्णाश्रममुपागम्य दुष्टवांस्तं महामुनिम् ।

तेनादिष्टेन मार्गेण गत्वागस्त्यं ददर्श ह ॥२६॥

खङ्गं तु विमलं तस्मादवाप रघुनन्दनः ।

इषुधिं चाक्षयशरं चापं चैव तु वैष्णवम् ॥२७॥

ततोऽगस्त्याश्रमाद्रामो भ्रातृभार्यासमन्वितः ।

गोदावर्याः समीपे तु पञ्चवट्यामुवास सः ॥२८॥

ततो जटायुरभ्येत्य रामं कमललोचनम् ।

नत्वा स्वकुलमाख्याय स्थितवान् गृध्रनायकः ॥२९॥

रामोऽपि तत्र तं दृष्ट्वा आत्मवृत्तं विशेषतः ।

कथयित्वा तु तं प्राह सीतां रक्ष महामते ॥३०॥

इत्युक्तोऽसौ जतायुस्तु राममालिङग्य सादरम् ।

कार्यार्थं तु गते रामे भ्रात्रा सह वनान्तरम् ॥३१॥

अहं रक्ष्यामि ते भार्यां स्थीयतामत्र शोभन ।

इत्युक्त्वा गतवान्रामं गृध्रराजः स्वमाश्रमम् ॥३२॥

समीपे दक्षिणे भागे नानापक्षिनिषेविते ।

वसन्तं राघवं तत्र सीतया सह सुन्दरम् ॥३३॥

मन्मथाकारसदृशं कथयन्तं महाकथाः ।

कृत्वा मायामयं रुपं लावण्यगुणसंयुतम् ॥३४॥

मदनाक्रान्तहदया कदाचिद्रावणानुजा ।

गायन्ती सुस्वरं गीतं शनैरागत्य राक्षसी ॥३५॥

ददर्श राममासीनं कानने सीतया सह ।

अथ शूर्पणखा घोरा मायारुपधरा शुभा ॥३६॥

निश्शङ्का दुष्टचित्ता सा राघवं प्रत्यभाषत ।

भज मां कान्त कल्याणीं भजन्तीं कामिनीमिह ॥३७॥

भजमानां त्यजेद्यस्तु तस्य दोषो महान् भवेत् ।

इत्युक्तः शूर्पणखया रामस्तामाह पार्थिवः ॥३८॥

कलत्रवानहं बाले कनीयांसं भजस्व मे ।

इति श्रुत्वा ततः प्राह राक्षसी कामरुपिणी ॥३९॥

अतीव निपुणा चाहं रतिकर्मणि राघव ।

त्यक्त्वैनामनभिज्ञां त्वं सीतां मां भज शोभनाम् ॥४०॥

इत्याकर्ण्य वचः प्राह रामस्तां धर्मतत्परः ।

परस्त्रियं न गच्छेऽहं त्वमितो गच्छ लक्ष्मणम् ॥४१॥

तस्य नात्र वने भार्या त्वामसौ संग्रहीष्यति ।

इत्युक्ता सा पुनः प्राह रामं राजीवलोचनम् ॥४२॥

यथा स्याल्लक्ष्मणो भर्ता तथा त्वं देहि पत्रकम् ।

तथैवमुक्त्वा मतिमान् रामः कमललोचनः ॥४३॥

छिन्ध्यस्या नासिकामिति मोक्तव्या नात्र संशयः ।

इति रामो महाराजो लिख्य पत्रं प्रदत्तवान् ॥४४॥

सा गृहीत्वा तु तत्पत्रं गत्वा तस्मान्मुदान्विता ।

गत्वा दत्तवती तद्वल्लक्ष्मणाय महात्मने ॥४५॥

तां दृष्ट्वा लक्ष्मणः प्राह राक्षसीं कामरुपिणीम् ।

न लङ्घ्यं राघववचो मया तिष्ठात्मकश्मले ॥४६॥

तां प्रगृह्य ततः खङ्गमुद्यम्य विमलं सुधीः ।

तेन तत्कर्णनासां तु चिच्छेद तिलकाण्डवत् ॥४७॥

छिन्ननासा ततः सा तु रुरोद भृशदुः खिता ।

हा दशास्य मम भ्रातः सर्वदेवविमर्दक ॥४८॥

हा कष्टं कुम्भकर्णाद्यायाता मे चापदा परा ।

हा हा कष्टं गुणनिधे विभीषण महामते ॥४९॥

इत्येवमार्ता रुदती सा गत्वा खरदूषणौ ।

त्रिशिरसं च सा दृष्ट्वा निवेद्यात्मपराभवम् ॥५०॥

राममाह जनस्थाने भ्रात्रा सह महाबलम् ।

ज्ञात्वा ते राघवं क्रुद्धाः प्रेषयामासुरुर्जितान् ॥५१॥

चतुर्दशसहस्त्राणि राक्षसानां बलीयसाम् ।

अग्रे निजग्मुस्तेनैव रक्षसां नायकास्त्रयः ॥५२॥

रावणेन नियुक्तास्ते पुरैव तु महाबलाः ।

महाबलपरीवारा जनस्थानमुपागताः ॥५३॥

क्रोधेन महताऽऽविष्टा दृष्ट्वा तां छिन्ननासिकाम् ।

रुदतीमश्रुदिग्धाङ्गीं भगिनीं रावणस्य तु ॥५४॥

रामोऽपि तद्वलं दृष्ट्वा राक्षसानां बलीयसाम् ।

संस्थाप्य लक्ष्मणं तत्र सीताया रक्षणं प्रति ॥५५॥

गत्वा तु प्रहितैस्तत्र राक्षसैर्बलदर्पितैः ।

चतुर्दशसहस्त्रं तु राक्षसानां महाबलम् ॥५६॥

क्षणेन निहतं तेन शरैरग्निशिखोपमैः ।

खरश्च निहतस्तेन दूषणश्च महाबलः ॥५७॥

त्रिशिराश्च महारोषाद रणे रामेण पातितः ।

हत्वा तान् राक्षसान् दुष्टान् रामश्चाश्रममाविशत् ॥५८॥

शूर्पणखा च रुदती रावणान्तिकमागता ।

छिन्ननासां च तां दृष्ट्वा रावणो भगिनीं तदा ॥५९॥

मारीचं प्राह दुर्बुद्धिः सीताहरणकर्मणि ।

पुष्पकेण विमानेन गत्वाहं त्वं च मातुल ॥६०॥

जनस्थानसमीपे तु स्थित्वा तत्र ममाज्ञया ।

सौवर्णमृगरुपं त्वमास्थाय तु शनैः शनैः ॥६१॥

गच्छ त्वं तत्र कार्यार्थं यत्र सीता व्यवस्थिता ।

दृष्ट्वा सा मृगपोतं त्वां सौवर्णं त्वयि मातुल ॥६२॥

स्पृहां करिष्यते रामं प्रेषयिष्यति बन्धने ।

तद्वाक्यात्तत्र गच्छन्तं धावस्व गहने वने ॥६३॥

लक्ष्मणस्यापकर्षार्थं वक्तव्यं वागुदीरणम् ।

ततः पुष्पकमारुह्य मायारुपेण चाप्यहम् ॥६४॥

तां सीतामहमानेष्ये तस्यामासक्तमानसः ।

त्वमपि स्वेच्छया पश्चादागमिष्यसि शोभन ॥६५॥

इत्युक्ते रावणेनाथ मारीचो वाक्यमब्रवीत् ।

त्वमेव गच्छ पापिष्ठ नाहं गच्छामि तत्र वै ॥६६॥

पुरैवानेन रामेण व्यथितोऽहं मुनेर्मखे ।

इत्युक्तवति मारीचे रावणः क्रोधमूर्च्छितः ॥६७॥

मारीचं हन्तुमारेभे मारीचोऽप्याह रावणम् ।

तव हस्तवधाद्वीर रामेण मरणं वरम् ॥६८॥

अहं गमिष्यामि तत्र यत्र त्वं नेतुमिच्छसि ।

अथ पुष्पकमारुह्य जनस्थानमुपागतः ॥६९॥

मारीचस्तत्र सौवर्णं मृगमास्थाय चाग्रतः ।

जगाम यत्र सा सीता वर्तते जनकात्मजा ॥७०॥

सौवर्णं मृगपोतं तु दृष्ट्वा सीता यशस्विनी ।

भाविकर्मवशाद्रामुवाच पतिमात्मनः ॥७१॥

गृहीत्वा देहि सौवर्णं मृगपोतं नृपात्मज ।

अयोध्यायां तु मद्रेहे क्रीडनार्थमिदं मम ॥७२॥

तयैवमुक्तो रामस्तु लक्ष्मणं स्थाप्य तत्र वै ।

रक्षणार्थ तु सीताया गतोऽसौ मृगपृष्ठतः ॥७३॥

रामेण चानुयातोऽसौ अभ्यधावद्वने मृगः ।

ततः शरेण विव्याध रामस्तं मृगपोतकम् ॥७४॥

हा लक्ष्मणेति चोक्त्वासौ निपपात महीतले ।

मारीचः पर्वताकारस्तेन नष्टो बभूव सः ॥७५॥

आकर्ण्य रुदतः शब्दं सीता लक्ष्मणमब्रवीत् ।

गच्छ लक्ष्मण पुत्र त्वं यत्रायं शब्द उत्थितः ॥७६॥

भ्रातुर्ज्येष्ठस्य तत्त्वं वै रुदतः श्रूयते ध्वनिः ।

प्रायो रामस्य संदेहं लक्षयेऽहं महात्मनः ॥७७॥

इत्युक्तः स तथा प्राह लक्ष्मणस्तामनिन्दिताम् ।

न हि रामस्य संदेहो न भयं विद्यते क्वचित् ॥७८॥

इति ब्रुवाणं तं सीता भाविकर्मबलाद्भृतम् ।

लक्ष्मणं प्राह वैदेही विरुद्धवचनं तदा ॥७९॥

मृते रामे तु मामिच्छन्नतस्त्वं न गामिष्यसि ।

इत्युक्तः स विनीतात्म असहन्नप्रियं वचः ॥८०॥

जगाम राममन्वेष्टुं तदा पार्थिवनन्दनः ।

संन्यासवेषमास्थाय रावणोऽपि दुरात्मवान् ॥८१॥

स सीतापार्श्वमासाद्य वचनं चेदमुक्तवान् ।

आगतो भरतः श्रीमानयोध्याया महामतिः ॥८२॥

रामेण सह सम्भाष्य स्थितवांस्तत्र कानने ।

मां च प्रेषितवान् रामो विमानमिदमारुह ॥८३॥

अयोध्यां याति रामस्तु भरतेन प्रसादितः ।

मृगबालं तु वैदेहि क्रीडार्थं ते गृहीतवान् ॥८४॥

क्लेशितासि महारण्ये बहुकालं त्वमीदृशम् ।

सम्प्राप्तराज्यस्ते भर्ता रामः स रुचिराननः ॥८५॥

लक्ष्मणश्च विनीतात्मा विमानमिदमारुह ।

इत्युक्ता सा तथा गत्वा नीता तेन महात्मना ॥८६॥

आरुरोह विमानं तु छद्मना प्रेरिता सती ।

तज्जगाम ततः शीघ्रं विमानं दक्षिणां दिशम् ॥८७॥

ततः सीता सुदुःखार्ता विललाप सुदुःखिता ।

विमाने खेऽपि रोदन्त्याश्चक्रे स्पर्शं न राक्षसः ॥८८॥

रावणः स्वेन रुपेण बभूवाथ महातनुः ।

दशग्रीवं महाकायं दृष्ट्वा सीता सुदुःखिता ॥८९॥

हा राम वञ्चिताद्याहं केनापिच्छद्मरुपिणा ।

रक्षसा घोररुपेण त्रायस्वेति भयार्दिता ॥९०॥

हे लक्ष्मण महाबाहो मां हि दुष्टेन रक्षसा ।

द्रुतमागत्य रक्षस्व नीयमानामथाकुलाम् ॥९१॥

एवं प्रलपमानायाः सीतायास्तन्महस्त्स्वनम् ।

आकर्ण्य गृध्रराजस्तु जटायुस्तत्र चागतः ॥९२॥

तिष्ठ रावण दुष्टात्मन मुञ्च मुञ्चात्र मैथिलीम् ।

इत्युक्त्वा युयुधे तेन जटायुस्तत्र वीर्यवान् ॥९३॥

पक्षाभ्यां ताडयामास जटायुस्तस्य वक्षसि ।

ताडयन्तं तु तं मत्वा बलवानिति रावणः ॥९४॥

तुण्डचञ्जुप्रहारैस्तु भृशं तेन प्रपीडितः ।

तत उत्थाप्य वेगेन चन्द्रहासमसिं महत् ॥९५॥

जघान तेन दुष्टात्मा जटायुं धर्मचारिणम् ।

निपपात महीपृष्ठे जटायुः क्षीणचेतनः ॥९६॥

उवाच च दशग्रीवं दुष्टात्मन् न त्वया हतः ।

चन्द्रहासस्य वीर्येण हतोऽहं राक्षसाधम ॥९७॥

निरायुधं को हनेन्मूढ सायुधस्त्वामृते जनः ।

सीतापहरणं विद्धि मृत्युस्ते दुष्ट राक्षस ॥९८॥

दुष्ट रावण रामस्त्वां वधिष्यति न संशयः ।

रुदती दुःखशोकार्ता जटायुं प्राह मैथिली ॥९९॥

मत्कृते मरणं यस्मात्त्वया प्राप्तं द्विजोत्तम ।

तस्माद्रामप्रसादेन विष्णुलोकमवाप्स्यसि ॥१००॥

यावद्रामेण सङ्गस्ते भविष्यति महाद्विज ।

तावत्तिष्ठन्तु ते प्राणा इत्युक्त्वा तु खगोत्तमम् ॥१०१॥

ततस्तान्यर्पितान्यङ्गाद्भूषणानि विमुच्य सा ।

शीघ्रं निबध्य वस्त्रेण रामहस्तं गमिष्यथ ॥१०२॥

इत्युक्त्वा पातयामास भूमौ सीता सुदुःखिता ।

एवं हत्वा स सीतां तु जटायुं पात्य भूतले ॥१०३॥

पुष्पकेण गतः शीघ्रं लङ्कां दुष्टनिशाचरः ।

अशोकवनिकामध्ये स्थापयित्वा स मैथिलीम् ॥१०४॥

इमामत्रैव रक्षध्वं राक्षस्यो विकृताननाः ।

इत्यादिश्य गृहं यातो रावणो राक्षसेश्वरः ॥१०५॥

लङ्कानिवासिनश्चोचुरेकान्तं च परस्परम् ।

अस्याः पुर्या विनाशार्थं स्थापितेयं दुरात्मना ॥१०६॥

राक्षसीभिर्विरुपाभी रक्ष्यमाणा समन्ततः ।

सीता च दुःखिता तत्र स्मरन्ती राममेव सा ॥१०७॥

उवास सा सुदुःखार्ता दुःखिता रुदती भृशम् ।

यथा ज्ञानखले देवी हंसयाना सरस्वती ॥१०८॥

सुग्रीवभृत्या हरयश्चतुरश्च यदृच्छया ।

वस्त्रबद्धं तयोत्सृष्टं गृहीत्वा भूषणं द्रुतम् ॥१०९॥

स्वभर्त्रे विनिवेद्योचुः सुग्रीवाय महात्मने ।

अरण्येऽभून्महायुद्धं जटायो रावणस्य च ॥११०॥

अथ रामश्च तं हत्वा मारीचं माययाऽऽगतम् ।

निवृत्तो लक्ष्मणं दृष्ट्वा तेन गत्वा स्वमाश्रमम् ॥१११॥

सीतामपश्यन्दुः खार्तः प्ररुरोद स राघवः ।

लक्ष्मणश्च महातेजा रुरोद भृशदुःखितः ॥११२॥

बहुप्रकारमस्वस्थं रुदन्तं राघवं तदा ।

भूतले पतितं धीमानुत्थाप्याश्वास्य लक्ष्मणः ॥११३॥

उवाच वचनं प्राप्तं तदा यत्तच्छृणुष्व मे ।

अतिवेलं महाराज न शोकं कर्तुमर्हसि ॥११४॥

उत्तिष्ठोत्तिष्ठ शीघ्रं त्वं सीतां मृगयितुं प्रभो ।

इत्येवं वदता तेन लक्ष्मणेन महात्मना ॥११५॥

उत्थापितो नरपतिर्दुःखितो दुःखितेन तु ।

भ्रात्रा सह जगामाथ सीतां मृगयितुं वनम् ॥११६॥

वनानि सर्वाणि विशोध्य राघवो गिरीन् समस्तान् गिरिसानुगोचरान् ।

तथा मुनीनामपि चाश्रमान् बहूंस्तृणादिवल्लीगहनेषु भूमिषु ॥११७॥

नदीतटे भूविवरे गुहायां निरीक्षमाणोऽपि महानुभावः ।

प्रियामपश्यन् भृशदुः खितस्तदा जटायुषं वीक्ष्य च घातितं नृपः ॥११८॥

अहो भवान् केन हतस्त्वमीदृशीं दशामवाप्तोऽसि मृतोऽसि जीवसि ।

ममाद्य सर्वं समदुःखितस्य भोः पत्नीवियोगादिह चागतस्य वै ॥११९॥

इत्युक्तमात्रे विहगोऽथ कृच्छ्रादुवाच वाचं मधुरां तदानीम् ।

श्रृणुष्व राजन् मम वृत्तमत्र वदामि दृष्टं च कृतं च सद्यः ॥१२०॥

दशाननस्तामपनीय मायया सीतां समारोप्य विमानमुत्तमम् ।

जगाम खे दक्षिणदिङ्मुखोऽसौ सीता च माता विललाप दुःखिता ॥१२१॥

आकर्ण्य सीतास्वनमागतोऽहं सीतां विमोक्तुं स्वबलेन राघव ।

युद्धं च तेनाहमतीव कृत्वा हतः पुनः खङ्गबलेन रक्षसा ॥१२२॥

वैदेहिवाक्यादिह जीवता मया दृष्टो भवान् स्वर्गमितो गमिष्ये ।

मा राम शोकं कुरु भूमिपाल जह्यद्य दुष्टं सगणं तु नैऋतम् ॥१२३॥

रामो जटायुषेत्युक्तः पुनस्तं चाह शोकतः ।

स्वस्त्यस्तु ते द्विजवर गतिस्तु परमास्तु ते ॥१२४॥

ततो जटायुः स्वं देहं विहाय गतवान्दिवन् ।

विमानेन तु रम्येण सेव्यमानोऽप्सरोगणैः ॥१२५॥

रामोऽपि दग्ध्वा तद्देहं स्नातो दत्त्वा जलाञ्जलिम् ।

भ्रात्रा सगच्छन् दुःखार्तो राक्षसी पथि दृष्टवान् ॥१२६॥

उद्वमन्तीं महोल्काभां विवृतास्यां भयंकरीम् ।

क्षयं नयन्तीं जन्तून् वै पातयित्वा गतो रुषा ॥१२७॥

गच्छन् वनान्तरं रामः स कबन्धं ददर्श ह ।

विरुपं जठरमुखं दीर्घबाहुं घनस्तनम् ॥१२८॥

रुन्धानं राममार्गं तु दृष्ट्वा तं दग्धवाज्शनैः ।

दग्धोऽसौ दिव्यरुपी तु खस्थो राममभाषत ॥१२९॥

राम राम महाबाहो त्वया मम महामते ।

विरुपं नाशितं वीर मुनिशापाच्चिरागतम् ॥१३०॥

त्रिदिवं यामि धन्योऽस्मि त्वत्प्रसादान्न संशयः ।

त्वं सीताप्राप्तये सख्यं कुरु सूर्यसुतेन भोः ॥१३१॥

वानरेन्द्रेण गत्वा तु सुग्रीवे स्वं निवेद्य वै ।

भविष्यति नृपश्रेष्ठ ऋष्यमूकगिरि व्रज ॥१३२॥

इत्युक्त्वा तु गते तस्मिन् रामो लक्ष्मणसंयुतः ।

सिद्धैस्तु मुनिभिः शून्यमाश्रमं प्रविवेश ह ॥१३३॥

तत्रस्थां तापसीं दृष्ट्वा तया संलाप्य संस्थितः ।

शबरीं मुनिमुख्यानां सपर्याहतकल्मषाम् ॥१३४॥

तया सम्पूजितो रामो बदरादिभिरीश्वरः ।

साप्येनं पूजयित्वा तु स्वामवस्थां निवेद्य वै ॥१३५॥

सीतां त्वं प्राप्स्यसीत्युक्त्वा प्रविश्याग्निं दिवंगता ।

दिवं प्रस्थाप्य तां चापि जगामान्यत्र राघवः ॥१३६॥

ततो विनीतेन गुणान्वितेन भ्रात्रा समेतो जगदेकनाथः ।

प्रियावियोगेन सुदुःखितात्मा जगाम याम्यां स तु रामदेवः ॥१३७॥

इति श्रीनरसिंहपुराणे रामप्रादुर्भावे एकोनपञ्चाशोऽध्यायः॥४९॥

\sect{पञ्चाशत्तमोऽध्यायः}

मार्कण्डेय उवाच

बालिना कृतवैरोऽथ दुर्गवर्ती हरीश्वरः ।

सुग्रीवो दृष्टवान् दूराददृष्ट्वाऽऽह पवनात्मजम् ॥१॥

कस्येमौ सुधनुः पाणी चीरवल्कलधारिणौ ।

पश्यन्तौ सरसीं दिव्यां पद्मोत्पलसमावृताम् ॥२॥

नानारुपधरावेतौ तापसं वेषमास्थितौ ।

बालिदूताविह प्राप्ताविति निश्चित्य सूर्यजः ॥३॥

उत्पपात भयत्रस्तः ऋष्यमूकाद् वनान्तरम् ।

वानरैः सहितः सर्वैरगस्त्यश्रममुत्तमम् ॥४॥

तत्र स्थित्वा स सुग्रीवः प्राह वायुसुतं पुनः ।

हनूमन् पृच्छ शीघ्रं त्वं गच्छ तापसवेषधृक् ॥५॥

कौ हि कस्य सुतौ जातौ किमर्थं तत्र संस्थितौ ।

ज्ञात्वा सत्यं मम ब्रूहि वायुपुत्र महामते ॥६॥

इत्युक्तो हनुमान् गत्वा पम्पातटमनुत्तमम् ।

भिक्षुरुपी स तं प्राह रामं भ्रात्रा समन्वितम् ॥७॥

को भवानिह सम्प्राप्तस्तथ्यं ब्रूहि महामते ।

अरण्ये निर्जने घोरे कुतस्त्वं किं प्रयोजनम् ॥८॥

एवं वदन्तं तं प्राह लक्ष्मणो भ्रातुराज्ञया ।

प्रवक्ष्यामि निबोध त्वं रामवृत्तान्तमादितः ॥९॥

राजा दशरथो नाम बभूव भुवि विश्रुतः ।

तस्य पुत्रो महाबुद्धे रामो ज्येष्ठो ममाग्रजः ॥१०॥

अस्याभिषेक आरब्धः कैकेय्या तु निवारितः ।

पितुराज्ञामयं कुर्वन् रामो भ्राता ममाग्रजः ॥११॥

मया सह विनिष्क्रम्य सीतया सह भार्यया ।

प्रविष्टो दण्डकारण्यं नानामुनिसमाकुलम् ॥१२॥

जनस्थाने निवसतो रामस्यास्य महात्मनः ।

भार्या सीता तत्र वने केनापि पाप्पना हता ॥१३॥

सीतामन्वेषयन् वीरो रामः कमललोचनः ।

इहायातस्त्वया दृष्ट इति वृत्तान्तमीरितम् ॥१४॥

श्रुत्वा ततो वचस्तस्य लक्ष्मणस्य महात्मनः ।

अव्याञ्जितात्मा विश्वासाद्धनूमान् मारुतात्मजः ॥१५॥

त्वं मे स्वामी इति वदन् रामं रघुपतिं तदा ।

आश्वास्यानीय सुग्रीवं तयोः सख्यमकारयत् ॥१६॥

शिरस्यारोप्य पादाब्जं रामस्य विदितात्मनः ।

सुग्रीवो वानरेन्द्रस्तु उवाच मधुराक्षरम् ॥१७॥

अद्यप्रभृति राजेन्द्र त्वं मे स्वामी न संशयः ।

अहं तु तव भृत्यश्च वानरैः सहितः प्रभो ॥१८॥

त्वच्छत्रुर्मम शत्रुः स्यादद्यप्रभृति राघव ।

मित्रं ते मम सन्मित्रं त्वददुःखं तन्ममापि च ॥१९॥

त्वत्प्रीतिरेव मत्प्रीतिरित्युक्त्वा पुनराह तम् ।

वाली नाम मम ज्येष्ठो महाबलपराक्रमः ॥२०॥

भार्यापहारी दुष्टात्मा मदनासक्तमानसः ।

त्वामृते पुरुषव्याघ्र नास्ति हन्ताद्य वालिनम् ॥२१॥

युगपत्सप्ततालांस्तु तरुन् यो वै वधिष्यति ।

स तं वधिष्यतीत्युक्तं पुराणज्ञैर्नृपात्मज ॥२२॥

तत्प्रियार्थं हि रामोऽपि श्रीमांश्छित्त्वा महातरुन् ।

अर्धाकृष्टेन बाणेन युगप्रदघुनन्दनः ॥२३॥

विदध्वा महातरुन् रामः सुग्रीवं प्राह पार्थिवम् ।

वालिना गच्छ युध्यस्व कृतचिह्नो रवेः सुत ॥२४॥

इत्युक्तः कृतचिह्नोऽयं युद्धं चक्रेऽथ वालिना ।

रामोऽपि तत्र गत्वाथ शरेणैकेन वालिनम् ॥२५॥

विव्याध वीर्यवान् वाली पपात च ममार च ।

वित्रस्तं वालिपुत्रं तु अङ्गदं विनयान्वितम् ॥२६॥

रणशौण्डं यौवराज्ये नियुक्त्वा राघवस्तदा ।

तां च तारां तथा दत्त्वा रामश्च रविसूनवे ॥२७॥

सुग्रीवं प्राहं धर्मात्मा रामः कमललोचनः ।

राज्यमन्वेषय स्वं त्वं कपीनां पुनराव्रज ॥२८॥

त्वं सीतान्वेषणे यत्नं कुरु शीघ्रं हरीश्वर ।

इत्युक्तः प्राह सुग्रीवो रामं लक्ष्मणसंयुतम् ॥२९॥

प्रावृट्कालो महान् प्राप्तः साम्प्रतं रघुनन्दन ।

वानराणां गतिर्नास्ति वने वर्षति वासवे ॥३०॥

गते तमिंस्तु राजेन्द्र प्राप्ते शरदि निर्मले ।

चारान् सम्प्रेषयिष्यामि वानरान्दिक्षु राघव ॥३१॥

इत्युक्त्वा रामचन्द्रं स तं प्रणम्य कपीश्वरः ।

पम्पापुरं प्रविश्याथ रेमे तारासमन्वितः ॥३२॥

रामोऽपि विधिवदभ्रात्रा शैलसानौ महावने ।

निवासं कृतवान् शैले नीलकण्ठे महामतिः ॥३३॥

प्रावृट्काले गते कृच्छ्रात् प्राप्ते शरदि राघवः ।

सीतावियोगाद्व्यथितः सौमित्रिं प्राह लक्ष्मणम् ॥३४॥

उल्लङ्घितस्तु समयः सुग्रीवेण ततो रुषा ।

लक्ष्मणं प्राह काकुत्स्थो भ्रातरं भ्रातृवत्सलः ॥३५॥

गच्छ लक्ष्मण दुष्टोऽसौ नागतः कपिनायकः ।

गते तु वर्षाकालेऽहमागमिष्यामि तेऽन्तिकम् ॥३६॥

अनेकैर्वानरैः सार्धमित्युक्त्वासौ तदा गतः ।

तत्र गच्छ त्वरा युक्तो यत्रास्ते कपिनायकः ॥३७॥

तं दुष्टमग्रतः कृत्वा हरिसेनासमन्वितम् ।

रमन्तं तारया सार्धं शीघ्रमानय मां प्रति ॥३८॥

नात्रागच्छति सुग्रीवो यद्यसौ प्राप्तभूतिकः ।

तदा त्वयैवं वक्तव्यः सुग्रीवोऽनृतभाषकः ॥३९॥

वालिहन्ता शरो दुष्ट करे मेऽद्यापि तिष्ठति ।

स्मृत्वैतदाचर कपे रामवाक्यं हितं तव ॥४०॥

इत्युक्तस्तु तथेत्युक्त्वा रामं नत्वा च लक्ष्मणः ।

पम्पापुरं जगामाथ सुग्रीवो यत्र तिष्ठति ।

दृष्ट्वा स तत्र सुग्रीवं कपिराजं बभाष वै ॥४१॥

ताराभोगविषक्तस्त्वं रामकार्यपराङ्मुखः ।

किं त्वया विस्मृतं सर्वं रामाग्रे समयं कृतम् ॥४२॥

सीतामन्विष्य दास्यामि यत्र क्वापीति दुर्मते ।

हत्वा तु वालिनं राज्यं येन दत्तं पुरा तव ॥४३॥

त्वामृते कोऽवमन्येत कपीन्द्र पापचेतस ।

प्रतिश्रुत्य च रामस्य भार्याहीनस्य भूपते ॥४४॥

साहाय्यं ते करोमिति देवाग्निजलसंनिधौ ।

ये ये च शत्रवो राजंस्ते ते च मम शत्रवः ॥४५॥

मित्राणि यानि ते देव तानि मित्राणि मे सदा ।

सीतामन्वेषितुं राजन् वानरैर्बहुभिर्वृतः ॥४६॥

सत्यं यास्यामि ते पार्श्वमित्युक्त्वा कोऽन्यथाकरोत् ।

त्वामृते पापिनं दुष्टं रामदेवस्य संनिधौ ॥४७॥

कारयित्वा तु तेनैवं स्वकार्यं दुष्टवानर ।

ऋषीणां सत्यवद्वाक्यं त्वयि दृष्टं मयाधुना ॥४८॥

सर्वस्य हि कृतार्थस्य मतिरन्या प्रवर्तते ।

वत्सः क्षीरक्षयं दृष्ट्वा परित्यजति मातरम् ॥४९॥

जनवृत्तविदां लोके सर्वज्ञानां महात्मनाम् ।

न तं पश्यामि लोकेऽस्मिन् कृतं प्रतिकरोति यः ॥५०॥

शास्त्रेषु निष्कृतिर्दृष्टा महापातकिनामपि ।

कृतघ्नस्य कपे दुष्ट न दृष्टा निष्कृतिः पुरा ॥५१॥

कृतघ्रना न कार्या ते त्वत्कृतं समयं स्मर ।

एह्येह्यागच्छ शरणं काकुत्स्थं हितपालकम् ॥५२॥

यदि नायासि च कपे रामवाक्यामिदं श्रृणु ।

नयिष्ये मृत्युसदनं सुग्रीवं वालिनं यथा ॥५३॥

स शरो विद्यतेऽस्माकं येन वाली हतः कपिः ।

लक्ष्मणेनैवमुक्तोऽसौ सुग्रीवः कपिनायकः ॥५४॥

निर्गत्य तु नमश्चके लक्ष्मणं मन्त्रिणोदितः ।

उवाच च महात्मानं लक्ष्मणं वानराधिपः ॥५५॥

अज्ञानकृतपापानामस्माकं क्षन्तुमर्हसि ।

समयः कृतो मया राज्ञा रामेणामिततेजसा ॥५६॥

यस्तदानीं महाभाग तमद्यापि न लङ्घये ।

यास्यामि निखिलरैद्य कपिभिर्नृपनन्दन ॥५७॥

त्वया सह महावीर रामपार्श्वं न संशयः ।

मां दृष्ट्वा तत्र काकुत्स्थो यद्वक्ष्यति च मां प्रति ॥५८॥

तत्सर्वं शिरसा गृह्य करिष्यासि न संशयः ।

सन्ति मे हरयः शूराः सीतान्वेषणकर्मणि ॥५९॥

तान्यहं प्रेषयिष्यामि दिक्षु सर्वासु पार्थिव ।

इत्युक्तः कपिराजेन सुग्रीवेण स लक्ष्मणः ॥६०॥

इहि शीघ्रं गमिष्यामो रामपार्श्वमितोऽधुना ।

सेना चाहूयतां वीर ऋक्षाणां हरिणामपि ॥६१॥

यां दृष्ट्वा प्रीतिमभ्येति राघवस्ते महामते ।

इत्युक्तो लक्ष्मणेनाथ सुग्रीवः स तु वीर्यवान् ॥६२॥

पार्श्वस्यं युवराजानमङ्गदं संज्ञयाब्रवीत् ।

सोऽपि निर्गत्य सेनानीमाह सेनापतिं तदा ॥६३॥

तेनाहूताः समागत्य ऋक्षवानरकोटयः ।

गुहास्थाश्च गिरिस्थाश्च वृक्षस्थाश्चैव वानराः ॥६४॥

तैः सार्धं पर्वताकारैर्वानरैर्भीमविक्रमैः ।

सुग्रीवः शीघ्रमागत्य ववन्दे राघवं तदा ॥६५॥

लक्ष्मणोऽपि नमस्कृत्य रामं भ्रातरमब्रवीत् ।

प्रसादं कुरु सुग्रीवे विनीते चाधुना नृप ॥६६॥

इत्युक्तो राघवस्तेन भ्रात्रा सुग्रीवमब्रवीत् ।

आगच्छात्र महावीर सुग्रीव कुशलं तव ॥६७॥

श्रुत्वेत्थं रामवचनं प्रसन्नं च नराधिपम ।

शिरस्यञ्जलिमाधाय सुग्रीवो राममब्रवीत् ॥६८॥

तदा मे कुशलं राजन् सीतादेवी तव प्रभो ।

अन्विष्य तु यदा दत्ता मया भवति नान्यथा ॥६९॥

इत्युक्ते वचने तेन हनूमान्मारुतात्मजः ।

नत्वा रामं बभाषैनं सुग्रीवं कपिनायकम् ॥७०॥

श्रृणु सुग्रीव मे वाक्यं राजायं दुःखितो भृशम् ।

सीतावियोगेन च सदा नाश्नाति च फलादिकम् ॥७१॥

अस्य दुःखेन सततं लक्ष्मणोऽयं सुदुःखितः ।

एतयोरत्र यावस्था तां श्रुत्वा भरतोऽनुजः ॥७२॥

दुःखी भवति तददुः खाददुः खं प्राप्नोति तज्जनः ।

यत एवमतो राजन् सीतान्वेषणमाचर ॥७३॥

इत्युक्ते वचने तत्र वायुपुत्रेण धीमता ।

जाम्बवानतितेजस्वी नत्वा रामं पुरः स्थितः ॥७४॥

स प्राह कपिराजं तं नीतिमान् नीतिमद्वचः ।

यदुक्तं वायुपुत्रेण तत्तथेत्यवगच्छ भोः ॥७५॥

यत्र क्वापि स्थिता सीता रामभार्या यशस्विनी ।

पतिव्रता महाभागा वैदेही जनकात्मजा ॥७६॥

अद्यापि वृत्तसम्पन्ना इति मे मनसि स्थितम् ।

न हि कल्याणचित्तायाः सीतायाः केनचिद्भुवि ॥७७॥

पराभवोऽस्ति सुग्रीव प्रेषयाद्यैव वानरान् ।

इत्युक्तस्तेन सुग्रीवः प्रीतामा कपिनायकः ॥७८॥

पश्चिमायां दिशि तदा प्रेषयामास तान् कपीन् ।

अन्वेष्टुं रामभार्यां तां महाबलपराक्रमः ॥७९॥

उत्तरस्यां दिशि तदा नियुतान् वानरानसौ ।

प्रेषयामास धर्मात्मा सीतान्वेषणकर्मणि ॥८०॥

पूर्वस्यां दिशि कर्पीश्च कपिराजः प्रतापवान् ।

प्रेषयामास रामस्य सुभार्यान्वेषणाय वै ॥८१॥

इति तान् प्रेषयामास वानरान् वानराधिपः ।

सुग्रीवो वालिपुत्रं तमङ्गदं प्राह बुद्धिमान् ॥८२॥

त्वं गच्छ दक्षिणं देशं सीतान्वेषणकर्मणि ।

जाम्बवांश्च हनूमांश्च मैन्दो द्विविद एव च ॥८३॥

नीलाद्याश्चैव हरयो महाबलपराक्रमाः ।

अनुयास्यन्ति गच्छन्तं त्वामद्य मम शासनात् ॥८४॥

अचिरादेव यूयं तां दृष्ट्वा सीतां यशस्विनीम् ।

स्थानतो रुपतश्चैव शीलतश्च विशेषतः ॥८५॥

केन नीता च कुत्रास्ते ज्ञात्वात्रागच्छ पुत्रक ।

इत्युक्तः कपिराजेन पितृव्येण महात्मना ॥८६॥

अङ्गदस्तूर्णमुत्थाय तस्याज्ञां शिरसा दधे ।

इत्युक्ते दूरतः स्थाप्य वानरानथ जाम्बवान् ॥८७॥

रामं च लक्ष्मणं चैव सुग्रीवं मारुतात्मजम् ।

एकतः स्थाप्य तानाह नीतिमान् नीतिमद्वचः ॥८८॥

श्रूयतां वचनं मेऽद्य सीतान्वेषणकर्मणि ।

श्रुत्वा च तदगृहाण त्वं रोचते यन्नृपात्मज ॥८९॥

रावणेन जनस्थानान्नीयमाना तपस्विनी ।

जटायुषा तु सा दृष्ट्वा शक्त्या युद्धं प्रकुर्वता ॥९०॥

भूषणानि च दृष्टानि तया क्षिप्तानि तेन वै ।

तान्यस्माभिः प्रदृष्टानि सुग्रीवायार्पितानि च ॥९१॥

जटायुवाक्याद्राजेन्द्र सत्यमित्यवधारय ।

एतस्मात्कारणात्सीता नीता तेनैव रक्षसा ॥९२॥

रावणेन महाबाहो लङ्कायां वर्तते तु सा ।

त्वां स्मरन्ती तु तत्रस्था त्वद्दुःखेन सुदुःखिता ॥९३॥

रक्षन्ती यत्नतो वृत्तं तत्रपि जनकात्मजा ।

त्वद्ध्यानेनैव स्वान् प्राणान्धारयन्ती शुभानना ॥९४॥

स्थिता प्रायेण ते देवी सीता दुःखपरायणा ।

हितमेव च ते राजन्नुदधेर्लङ्घने क्षमम् ॥९५॥

वायुपुत्रं हनूमन्तं त्वमत्रादोष्टुमर्हसि ।

त्वं चाप्यर्हसि सुग्रीव प्रेषितुं मारुतात्मजम् ॥९६॥

तमृते सागरं गन्तुं वानराणां न विद्यते ।

बलं कस्यापि वा वीर इति मे मनसि स्थितम् ॥९७॥

क्रियतां मव्दचः क्षिप्रं हितं पथ्यं च नः सदा ।

उक्ते जाम्बवतैवं तु नीतिस्वल्पाक्षरान्विते ॥९८॥

वाक्ये वानरराजोऽसौ शीघ्रमुत्थाय चासनात् ।

वायुपुत्रसमीपं तु तं गत्वा वाक्यमब्रवीत् ॥९९॥

श्रृणु मद्वचनं वीर हनुमन्मारुतात्मज ।

अयमिक्ष्वाकुतिलको राजा रामः प्रतापवान् ॥१००॥

पितुरादेशमादाय भ्रातृभार्यासमन्वितः ।

प्रविष्टो दण्डकारण्यं साक्षाद्धर्मपरायणः ॥१०१॥

सर्वात्मा सर्वलोकेशो विष्णुर्मानुषरुपवान् ।

अस्य भार्या हता तेन दुष्टेनापि दुरात्मना ॥१०२॥

तद्वियोगजदुःखार्तो विचिन्वंस्तां वने वने ।

त्वया दृष्टो नृपः पूर्वमयं वीरः प्रतापवान् ॥१०३॥

एतेन सह संगम्य समयं चापि कारितम् ।

अनेन निहतः शत्रुर्मम वालिर्महाबलः ॥१०४॥

अस्य प्रसादेन कपे राज्यं प्राप्तं मयाधुना ।

मया च तत्प्रतिज्ञातमस्य साहाय्यकर्मणि ॥१०५॥

तत्सत्यं कर्तुमिच्छामि त्वद्वलान्मारुतात्मज ।

उत्तीर्य सागरं वीर दृष्टा सीतामनिन्दिताम् ॥१०६॥

भूयस्तर्तुं बलं नास्ति वानराणां त्वया विना ।

अतस्त्वमेव जानासि स्वामिकार्यं महामते ॥१०७॥

बलवान्नीतिमांश्चैव दक्षस्त्वं दौत्यकर्मणि ।

तेनैवमुक्तो हनुमान् सुग्रीवेण महात्मना ॥१०८॥

स्वामिनोऽर्थं न किं कुर्यामीदृशं किं नु भाषसे ।

इत्युक्तो वायुपुत्रेण रामस्तं पुरतः स्थितम् ॥१०९॥

प्राह वाक्यं महाबाहुर्वाष्पसम्पूर्णलोचनः ।

सीतां स्मृत्वा सुदुःखार्तः कालयुक्तममित्रजित् ॥११०॥

त्वयि भारं समारोप्य समुद्रतरणादिकम् ।

सुग्रीवः स्थाप्यते ह्यत्र मया सार्धं महामते ॥१११॥

हनुमंस्तत्र गच्छ त्वं मत्प्रीत्यै कृतनिश्चयः ।

ज्ञातीनां च तथा प्रीत्यै सुग्रीवस्य विशेषतः ॥११२॥

प्रायेण रक्षसा नीता भार्या मे जनकात्मजा ।

तत्र गच्छ महावीर यत्र सीता व्यवस्थिता ॥११३॥

यदि पृच्छति सादृश्यं मदाकारमशेषतः ।

अतो निरीक्ष्य मां भूयो लक्ष्मणं च ममानुजम् ॥११४॥

ज्ञात्वा सर्वाङ्गगं लक्ष्म सकलं चावयोरिह ।

नान्यथा विश्वसेत्सीता इति मे मनसि स्थितम् ॥११५॥

इत्युक्तो रामदेवेन प्रभञ्जनसुतो बली ।

उत्थाय तत्पुरः स्थित्वा कृताञ्जलिरुवाच तम् ॥११६॥

जानामि लक्षणं सर्वं युवयोस्तु विशेषतः ।

गच्छामि कपिभिः सार्धं त्वं शोकं मा कुरुष्व वै ॥११७॥

अन्यच्च देह्यभिज्ञानं विश्वासो येन मे भवेत् ।

सीतायास्तव देव्यास्तु राजन् राजीवलोचन ॥११८॥

इत्युक्तो वायुपुत्रेण रामः कमललोचनः ।

अङ्गुलीयकमुन्मुच्य दत्तवान् रामचिह्नितम् ॥११९॥

तदगृहीत्वा तदा सोऽपि हनुमान्मारुतात्मजः ।

रामं प्रदक्षिणीकृत्य लक्ष्मणं च कपीश्वरम् ॥१२०॥

नत्वा ततो जगामाशु हनुमानञ्जनीसुतः ।

सुग्रीवोऽपि च ताञ्छुत्वा वानरान् गन्तुमुद्यतान् ॥१२१॥

आज्ञेयानाज्ञापयति वानरान् बलदर्पितान् ।

श्रृण्वन्तु वानराः सर्वे शासनं मम भाषितम् ॥१२२॥

विलम्बनं न कर्तव्यं युष्माभिः पर्वतादिषु ।

द्रुतं गत्वा तु तां वीक्ष्य आगन्तव्यमनिन्दिताम् ॥१२३॥

रामपत्नीं महाभागां स्थास्येऽहं रामसंनिधौ ।

कर्तनं वा करिष्यामि अन्यथा कर्णनासयोः ॥१२४॥

एवं तान् प्रेषयित्वा तु आज्ञापूर्वं कपीश्वरः ।

अथ ते वानरा याताः पश्चिमादिषु दिक्षु वै ॥१२५॥

ते सानुषु समस्तेषु गिरीणामपि मूर्धसु ।

नदीतीरेषु सर्वेषु मुनीनामाश्रमेषु च ॥१२६॥

कन्दरेषु च सर्वेषु वनेषूपवनेषु च ।

वृक्षेषु वृक्षगुल्मेषु गुहासु च शिलासु च ॥१२७॥

सह्यपर्वतपार्श्वेषु विन्ध्यसागरपार्श्वयोः ।

हिमवत्यपि शैले च तथा किम्पुरुषादिषु ॥१२८॥

मनुदेशेषु सर्वेषु सप्तपातालकेषु च ।

मध्यदेशेषु सर्वेषु कश्मीरेषु महाबलाः ॥१२९॥

पूर्वदेशेषु सर्वेषु कामरुपेषु कोशले ।

तीर्थस्थानेषु सर्वेषु सप्तकोङ्कणकेषु च ॥१३०॥

यत्र तत्रैव ते सीतामदृष्ट्वा पुनरागताः ।

आगत्य ते नमस्कृत्य रामलक्ष्मणपादयोः ॥१३१॥

सुग्रीवं च विशेषेण नास्माभिः कमलेक्षणा ।

दृष्टा सीता महाभागेत्युक्त्वा तांस्तत्र तस्थिरे ॥१३२॥

ततस्तं दुःखितं प्राह रामदेवं कपीश्वरः ।

सीता दक्षिणदिग्भागे स्थिता द्रष्टुं वने नृप ॥१३३॥

शक्या वानरसिंहेन वायुपुत्रेण धीमता ।

दृष्टा सीतामिहायाति हनुमान्नात्र संशयः ॥१३४॥

स्थिरो भव महाबाहो राम सत्यमिदं वचः ।

लक्ष्मणोऽप्याह शकुनं तत्र वाक्यमिदं तदा ॥१३५॥

सर्वथा दृष्टसीतस्तु हनुमानागमिष्यति ।

इत्याश्वास्य स्थितौ तत्र रामं सुग्रीवलक्ष्मणौ ॥१३६॥

अथाङ्गदं पुरस्कृत्य ये गता वानरोत्तमाः ।

यत्नादन्वेषणार्थाय रामपत्नीं यशस्विनीम् ॥१३७॥

अदृष्ट्वा श्रममापन्नाः कृच्छ्रभूतास्तदा वने ।

भक्षणेन विहीनास्ते क्षुधया च प्रपीडिताः ॥१३८॥

भ्रमद्भिर्गहनेऽरण्ये क्वापि दृष्ट्वा च सुप्रभा ।

गुहानिवासिनी सिद्धा ऋषिपत्नी ह्यनिन्दिता ॥१३९॥

सा च तानागतान्दृष्ट्वा स्वाश्रमं प्रति वानरान् ।

आगताः कस्य यूयं तु कुतः किं नु प्रयोजनम् ॥१४०॥

इत्युक्ते जाम्बवानाह तां सिद्धां सुमहामतिः ।

सुग्रीवस्य वयं भृत्या आगता ह्यत्र शोभने ॥१४१॥

रामभार्यार्थमनघे सीतान्वेषणकर्मणि ।

कां दिग्भूता निराहारा अदृष्टा जनकात्मजाम् ॥१४२॥

इत्युक्ते जाम्बवत्यत्र पुनस्तानाह सा शुभा ।

जानामि रामं सीतां च लक्ष्मणं च कपीश्वरम् ॥१४३॥

भुञ्जीध्वमत्र मे दत्तमाहारं च कपीश्वराः ।

रामकार्यागतास्त्वत्र यूयं रामसमा मम ॥१४४॥

इत्युक्त्वा चामृतं तेषां योगाद्दत्वा तपस्विनी ।

भोजयित्वा यथाकामं भूयस्तानाह तापसी ॥१४५॥

सीतास्थानं तु जानाति सम्पातिर्नाम पक्षिराट् ।

आस्थितो वै वने सोऽपि महेन्द्रे पर्वते द्विजः ॥१४६॥

मार्गेणानेन हरयस्तत्र यूयं गमिष्यथ ।

स वक्ति सीतां सम्पातिर्दूरदर्शी तु यः खगः ॥१४७॥

तेनादिष्टं तु पन्थानं पुनरासाद्य गच्छथ ।

अवश्यं जानकीं सीतां द्रक्ष्यते पवनात्मजः ॥१४८॥

तयैवमुक्ताः कपयः परां प्रीतिमुपागताः ।

ह्यष्टास्तेजनमापन्नास्तां प्रणम्य प्रतस्थिरे ॥१४९॥

महेन्द्राद्रिं गता वीरा वानरास्तद्दिदृक्षया ।

तत्र सम्पातिमासीनं दृष्टवन्तः कपीश्वराः ॥१५०॥

तानुवाचाथ सम्पातिर्वानरानागतान्द्विजः ।

के यूयमिति सम्प्राप्ताः कस्य वा ब्रूत मा चिरम् ॥१५१॥

इत्युक्ते वानरा ऊचुर्यथावृत्तमनुक्रमात् ।

रामदूता वयं सर्वे सीतान्वेषणकर्मणि ॥१५२॥

प्रेषिताः कपिराजेन सुग्रीवेण महात्मना ।

त्वां द्रष्टुमिह सम्प्राप्ताः सिद्धाया वचनादद्विज ॥१५३॥

सीतास्थानं महाभाग त्वं नो वद महामते ।

इत्युक्तो वानरैः श्येनो वीक्षांचक्रे सुदक्षिणाम् ॥१५४॥

सीतां दृष्ट्वा स लङ्कायामशोकाख्ये महावने ।

स्थितेति कथितं तेज जटायुस्तु मृतस्तव ॥१५५॥

भ्रातेति चोचुः स स्नात्वा दत्त्वा तस्योदकाञ्जलिम् ।

योगमास्थाय स्वं देहं विससर्ज महामतिः ॥१५६॥

ततस्तं वानरा दग्ध्वा दत्त्वा तस्योदकाञ्जलिम् ।

गत्वा महेन्द्रश्रृङ्गं ते तमारुह्य क्षणं स्थिताः ॥१५७॥

सागरं वीक्ष्य ते सर्वे परस्परमथाब्रुवन् ।

रावणेनैव भार्या सा नीता रामस्य निश्चितम् ॥१५८॥

सम्पातिवचनादद्य संज्ञातं सकलं हि तत् ।

वानराणां तु कश्चात्र उत्तीर्य लवणोदधिम् ॥१५९॥

लङ्कां प्रविश्य दृष्ट्वा तां रामपत्नीं यशस्विनीम् ।

पुनश्चोदधितरणे शक्तिं ब्रूत हि शोभनाः ॥१६०॥

इत्युक्तो जाम्बवान् प्राह सर्वे शक्तास्तु वानराः ।

सागरोत्तरणे किंतु कार्यमन्यस्य सम्भवेत् ॥१६१॥

तत्र दक्षोऽयमेवात्र हनुमानिति मे मतिः ।

कालक्षेपो न कर्तव्यो मासार्धमधिकं गतम् ॥१६२॥

यद्यदृष्ट्वा तु गच्छामो वैदेहीं वानरर्षभाः ।

कर्णनासादि नः स्वाङ्गं निकृन्तति कपीश्वरः ॥१६३॥

तस्मात् प्रार्थ्यः स चास्माभिर्वायुपुत्रस्तु मे मतिः ।

इत्युक्तास्ते तथेत्यूचुर्वानरा वृद्धवानरम् ॥१६४॥

ततस्ते प्रार्थयामासुर्वानराः पवनात्मजम् ।

हनुमन्तं महाप्राज्ञं दक्षं कार्येषु चाधिकम् ॥१६५॥

गच्छ त्वं रामभृत्यस्त्वं रावणस्य भयाय च ।

रक्षस्व वानरकुलमस्माकमञ्जनीसुत ।

इत्युक्तस्तांस्तथेत्याह वानरान् पवनात्मजः ॥१६६॥

रामप्रयुक्तश्च पुनः स्वभर्तृणा पुनर्महेन्द्रे कपिभिश्च नोदितः ।

गन्तुं प्रचक्रे मतिमञ्जनीसुतः समुद्रमुत्तीर्य निशाचरालयम् ॥१६७॥

इति श्रीनरसिंहपुराणे रामप्रादुर्भावे पञ्चाशत्तमोऽध्यायः॥५०॥

\sect{एकपञ्चाशत्तमोऽध्यायः}

मार्कण्डेय उवाच

स तु रावणनीतायाः सीतायाः परिमार्गणम् ।

इयेष पदमन्वेष्टुं चारणाचरिते पथि ॥१॥

अञ्जलिं प्राङ्मुखं कृत्वा सगणायात्मयोनये ।

मनसाऽऽवन्द्य रामं च लक्ष्मणं च महारथम् ॥२॥

सागरं सरितश्चैव प्रणम्य शिरसा कपिः ।

ज्ञातीश्चैव परिष्वज्य कृत्वा चैव प्रदक्षिणाम् ॥३॥

अरिष्टं गच्छ पन्थानं पुण्यवायुनिषेवितम् ।

पुनरागमनायेति वानरैरभिपूजितः ॥४॥

अञ्जसा स्वं तथा वीर्यमाविवेशाथ वीर्यवान् ।

मार्गमालोकयन् दूरादूर्ध्वं प्रणिहितेक्षणः ॥५॥

सम्पूर्णमिव चात्मानं भावयित्वा महाबलः ।

उत्पपात गिरेः श्रृङ्गान्निष्पीड्य गिरिमम्बरम् ॥६॥

पितुर्मार्गेण यातस्य वायुपुत्रस्य धीमतः ।

रामकार्यपरस्यास्य सागरेण प्रचोदितः ॥७॥

विश्रामार्थं समुत्तस्थौ मैनाको लवणोदधेः ।

तं निरीक्ष्य निपीड्याथ रयात्सम्भाष्य सादरम् ॥८॥

उत्पतंश्च वने वीरः सिंहिकास्यं महाकपिः ।

आस्यप्रान्तं प्रविश्याथ वेगेनान्तर्विनिस्सृतः ॥९॥

निस्सृत्य गतवाञ्शीघ्रं वायुपुत्रः प्रतापवान् ।

लङ्घयित्वा तु तं देशं सागरं पवनात्मजः ॥१०॥

त्रिकूटशिखरे रम्ये वृक्षाग्रे निपपात ह ।

तस्मिन् स पर्वतश्रेष्ठे दिनं नीत्वा दिनक्षये ॥११॥

संध्यामुपास्य हनुमान् रात्रौ लङ्कां शनैर्निशि ।

लङ्काभिधां विनिर्जित्य देवतां प्रविवेश ह ॥१२॥

लङ्कामनेकरत्नाढ्यां बह्वाश्चर्यसमन्विताम् ।

राक्षसेषु प्रसुप्तेषु नीतिमान् पवनात्मजः ॥१३॥

रावणस्य ततो वेश्म प्रविवेशाथ ऋद्धिमत् ।

शयानं रावणं दृष्ट्वा तल्पे महति वानरः ॥१४॥

नासापुटैर्घोरकारैर्विशद्भिर्वायुमोचकैः ।

तथैव दशभिर्वक्त्रैर्दंष्टोपेतैस्तु संयुतम् ॥१५॥

स्त्रीसहस्थैस्तु दृष्ट्वा तं नानाभरणभूषितम् ।

तस्मिन् सीतामदृष्ट्वा तु रावणस्य गृहे शुभे ॥१६॥

तथा शयानं स्वगृहे राक्षसानां च नायकम् ।

दुःखितो वायुपुत्रस्तु सम्पातेर्वचनं स्मरन् ॥१७॥

अशोकवनिकां प्राप्तो नानापुष्पसमन्विताम् ।

जुष्टां मलयजातेन चन्दनेन सुगन्धिना ॥१८॥

प्रविश्य शिंशपावृक्षमाश्रितां जनकात्मजाम् ।

रामपत्नीं समद्राक्षीद राक्षसीभिः सुरक्षिताम् ॥१९॥

अशोकवृक्षमारुह्य पुष्पितं मधुपल्लवम् ।

आसांचक्रे हरिस्तत्र सेयं सीतेति संस्मरन् ॥२०॥

सीतां निरीक्ष्य वृक्षाग्रे यावदास्तेऽनिलात्मजः ।

स्त्रीभिः परिवृतस्तत्र रावणस्तावदागतः ॥२१॥

आगत्य सीतां प्राहाथ प्रिये मां भज कामुकम् ।

भूषिता भव वैदेहि त्यज रामगतं मनः ॥२२॥

इत्येवं भाषमाणं तमन्तर्धाय तृणं ततः ।

प्राह वाक्यं शनैः सीता कम्पमानाथ रावणम् ॥२३॥

गच्छ रावण दुष्ट त्वं परदारपरायण ।

अचिराद्रामबाणास्ते पिबन्तु रुधिरं रणे ॥२४॥

तथेत्यक्तो भर्त्सितश्च राक्षसीराह राक्षसः ।

द्विमासाभ्यन्तरे चैनां वशीकुरुत मानुषीम् ॥२५॥

यदि नेच्छति मां सीता ततः खादत मानुषीम् ।

इत्युक्त्वा गतवान् दुष्टो रावणः स्वं निकेतनम् ॥२६॥

ततो भयेन तां प्राहू राक्षस्यो जनकात्मजाम् ।

रावणं भज कल्याणी सधनं सुखिनी भव ॥२७॥

इत्युक्ता प्राह ताः सीता राघवोऽलघुविक्रमः ।

निहत्य रावणं युद्धे सगणं मां नयिष्यति ॥२८॥

नाहमन्यस्य भार्या स्यामृते रामं रघूत्तमम् ।

स ह्यागत्य दशग्रीवं हत्वा मां पालयिष्यति ॥२९॥

इत्याकर्ण्य वचस्तस्या राक्षस्यो ददृशुर्भयम् ।

हन्यतां हन्यतामेषा भक्ष्यतां भक्ष्यतामियम् ॥३०॥

ततस्तास्त्रिजटा प्राह स्वप्ने दृष्टमनिन्दिता ।

श्रृणुध्वं दुष्टराक्षस्यो रावणस्य विनाशनः ॥३१॥

रक्षोभिः सह सर्वेस्तु रावणस्य मृतिप्रदः ।

लक्ष्मणेन सह भ्रात्रा रामस्य विजयप्रदः ॥३२॥

स्वप्नः शुभो मया दृष्टः सीतायाश्च पतिप्रदः ।

त्रिजटावाक्यमाकर्ण्य सीतापार्श्वं विसृज्य ताः ॥३३॥

राक्षस्यस्ता ययुः सर्वाः सीतामाहाञ्जनीसुतः ।

कीर्तयन् रामवृत्तान्तं सकलं पवनात्मजः ॥३४॥

तस्यां विश्वासमानीय दत्त्वा रामाङ्गुलीयकम् ।

सम्भाष्य लक्षणं सर्वं रामलक्ष्मणयोस्ततः ॥३५॥

महत्या सेनया युक्तः सुग्रीवः कपिनायकः ।

तेन सार्धमिहागत्य रामस्तव पतिः प्रभुः ॥३६॥

लक्ष्मणश्च महावीरो देवरस्ते शुभानने ।

रावणं सगणं हत्वा त्वामितोऽऽदाय गच्छति ॥३७॥

इत्युक्ते सा तु विश्वस्ता वायुपुत्रमथाब्रवीत् ।

कथमत्रागतो वीर त्वमुत्तीर्य महोदधितम् ॥३८॥

इत्याकर्ण्य वचस्तस्याः पुनस्तामाह वानरः ।

गोष्पदवन्मयोत्तीर्णः समुद्रोऽयं वरानने ॥३९॥

जपतो रामरामेति सागरो गोष्पदायते ।

दुःखमग्नासि वैदेहि स्थिरा भव शुभानने ॥४०॥

क्षिप्रं पश्यसि रामं त्वं सत्यमेतदब्रवीमि ते ।

इत्याश्वास्य सतीं सीतां दुःखितां जनकात्मजाम् ॥४१॥

ततश्चूडामणिं प्राप्य श्रुत्वा काकपराभवम् ।

नत्वा तां प्रस्थितो वीरो गन्तुं कृतमतिः कपिः ॥४२॥

ततो विमृश्य तद्भड्क्त्वा क्रीडावनमशेषतः ।

तोरणस्थो ननादोच्चै रामो जयति वीर्यवान् ॥४३॥

अनेकान् राक्षसान् हत्वा सेनाः सेनापतींश्च सः ।

तदा त्वक्षकुमारं तु हत्वा रावणसैनिकम् ॥४४॥

साश्वं ससारथिं हत्वा इन्द्रजित्तं गृहीतवान् ।

रावणस्य पुरः स्थित्वा रामं संकीर्त्य लक्ष्मणम् ॥४५॥

सुग्रीवं च महावीर्यं दग्ध्वा लङ्कामशेषतः ।

निर्भर्त्य्स्य रावण दुष्टं पुनः सम्भाष्य जानकीम् ॥४६॥

भूयः सागरमुत्तीर्य ज्ञातीनासाद्य वीर्यवान् ।

सीतादर्शनमावेद्य हनूमांश्चैव पूजितः ॥४७॥

वानरैः सार्धमागत्य हनुमान्मधुवनं महत् ।

निहत्य रक्षपालांस्तु पाययित्वा च तन्मधु ॥४८॥

सर्वे दधिमुखं पात्य हर्षितो हरिभिः सह ।

खमुत्पत्य च सम्प्राप्य रामलक्ष्मणपादयोः ॥४९॥

नत्वा तु हनुमांस्तत्र सुग्रीवं च विशेषतः ।

आदितः सर्वमावेद्य समुद्रतरणादिकम् ॥५०॥

कथयामास रामाय सीता द्रुष्टा मयेति वै ।

अशोकवनिकामध्ये सीता देवी सुदुःखिता ॥५१॥

राक्षसीभिः परिवृत्ता त्वां स्मरन्ती च सर्वदा ।

अश्रुपूर्णमुखी दीना तव पत्नी वरानना ॥५२॥

शीलवृत्तसमायुक्ता तत्रापि जनकात्मजा ।

सर्वत्रान्वेषमाणेन मया दुष्टा पतिव्रता ॥५३॥

मया सम्भाषिता सीता विश्वस्ता रघुनन्दन ।

अलङ्कारश्च सुमणिस्तया ते प्रेषितः प्रभो ॥५४॥

इत्युक्त्वा दत्तवांस्तस्मै चूडामणिमनुत्तमम् ।

इदं च वचनं तुभ्यं पल्या सम्प्रेषितं श्रृणु ॥५५॥

चित्रकूटे मदङ्के तु सुप्ते त्वयि महाव्रत ।

वायसाभिभवं राजंस्तत्किल स्मर्तुमर्हसि ॥५६॥

अल्पापराधे राजेन्द्र त्वया बलिभुजि प्रभो ।

यत्कृतं तन्न कर्तुं च शक्यं देवासुरैरपि ॥५७॥

ब्रह्मास्त्रं तु तदोत्सृष्टं रावणं किं न जेष्यसि ।

इत्येवमादि बहुशः प्रोक्त्वा सीता रुरोद ह ।

एवं तु दुःखिता सीता तां मोक्तुं यत्नमाचर ॥५८॥

इत्येवमुक्ते पवनात्मजेन सीतावचस्तच्छुभभूषणं च ।

श्रुत्वा च दृष्ट्वा च रुरोद रामः कपिं समालिङ्य शनैः प्रतस्थे ॥५९॥

इति श्रीनरसिंहपुराणे रामप्रादुर्भावे एकपञ्चाशत्तमोऽध्यायः॥५१॥

\sect{द्विपञ्चाशोऽध्यायः}

मार्कण्डेय उवाच

इति श्रुत्वा प्रियावार्तां वायुपुत्रेण कीर्तिताम् ।

रामो गत्वा समुद्रान्तं वानरैः सह विस्तृतैः ॥१॥

सागरस्य तटे रम्ये तालीवनविराजिते ।

सुग्रीवो जाम्बवांश्चाथ वानरैरतिहर्षितैः ॥२॥

संख्यातीतैर्वृतः श्रीमान् नक्षत्रैरिव चन्द्रमाः ।

अनुजेन च धीरेण वीक्ष्य तस्थौ सरित्पतिम् ॥३॥

रावणेनाथ लङ्कायां स सूक्तौ भर्त्सितोऽनुजः ।

विभीषणो महाबुद्धिः शास्त्रज्ञैर्मन्त्रिभिः सह ॥४॥

नरसिंहे महादेवे श्रीधरे भक्तवत्सले ।

एवं रामेऽचलां भक्तिमागत्य विनयात्तदा ॥५॥

कृताञ्जलिरुवाचेदं राममक्लिष्टकारिणम् ।

राम राम महाबाहो देवदेव जनार्दन ॥६॥

विभीषणोऽस्मि मां रक्ष अहं ते शरणं गतः ।

इत्युक्त्वा निपपाताथ प्राञ्जली रामपादयोः ॥७॥

विदितार्थोऽथ रामस्तु तमुत्थाप्य महामतिम् ।

समुद्रतोयैस्तं वीरमभिषिच्य विभीषणम् ॥८॥

लङ्काराज्यं तवैवेति प्रोक्तः सम्भाष्य तस्थिवान् ।

ततो विभीषणेनोक्तं त्वं विष्णुर्भुवनेश्वरः ॥९॥

अब्धिर्ददातु मार्गं ते देव तं याचयामहे ।

इत्युक्तो वानरैः सार्धं शिश्ये तत्र स राघवः ॥१०॥

सुप्ते रामे गतं तत्र त्रिरात्रमतितद्युतौ ।

ततः क्रुद्धो जगन्नाथो रामो राजीवलोचनः ॥११॥

संशोषणमपां कर्तुमस्त्रमाग्नेयमाददे ।

तदोत्थाय वचः प्राह लक्ष्मणश्च रुषान्वितम् ॥१२॥

क्रोधस्ते लयकर्ता हि एनं जहि महामते ।

भूतानां रक्षणार्थाय अवतारस्त्वया कृतः ॥१३॥

क्षन्तव्यं देवदेवेश इत्युक्त्वा धृतवान् शरम् ।

ततो रात्रित्रये याते कुद्धं राममवेक्ष्य सः ॥१४॥

आग्नेयास्त्राच्च संत्रस्तः सागरोऽभ्येत्य मूर्तिमान् ।

आह रामं महादेवं रक्ष मामपकारिणम् ॥१५॥

मार्गो दत्तो मया तेऽद्य कुशलः सेतुकर्मणि ।

नलश्च कथितो वीरस्तेन कारय राघव ॥१६॥

यावदिष्टं तु विस्तीर्ण सेतुबन्धमुत्तमम् ।

ततो नलमुखैरन्यैर्वानैररमितौजसैः ॥१७॥

बन्धयित्वा महासेतुं तेन गत्वा स राघवः ।

सुवेलाख्यं गिरिं प्राप्तः स्थितोऽसौ वानरैर्वृतः ॥१८॥

हर्म्यस्थलास्थितं दुष्टं रावणं वीक्ष्य चाङ्गध ।

रामादेशादथोत्प्लुत्य दूतकर्मसु तत्परः ॥१९॥

प्रादात्पादप्रहारं तु रोषाद्रावणमूर्धनि ।

विस्मितं तैः सुरगणैर्वीक्षितः सोऽतिवीर्यवान् ॥२०॥

साधयित्वा प्रतिज्ञां तां सुवेलं पुनरागतः ।

ततो वानरसेनाभिः संख्यातिताभिरच्युतः ॥२१॥

रुरोध रावणपुरीं लङ्कां तत्र प्रतापवान् ।

रामः समन्तादालोक्य प्राह लक्ष्मणमन्तिके ॥२२॥

तीर्णोऽर्णवः कवलितेव कपीश्वरस्य सेनाभटैर्झटिति राक्षसराजधानीम् ।

यत्पौरुषोचितामिहाङ्कुरितं मया तद दैवस्य वश्यमपरं धनुषोऽथ वास्य ॥२३॥

लक्ष्मणः प्राह -

कातरजनमनोऽवलम्बिना किं दैवेन ।

यावल्ललाटशिखरं भ्रुकुटिर्न याति यावन्न कार्मुकशिखामधिरोहति ज्या ।

तावन्निशाचरपतेः पटिमानमेतु त्रैलोक्यमूलविभुजेषु दर्पः ॥२४॥

तदा लक्ष्मणः रामस्य कर्णे लगित्वा पितृवधवैरस्मरणे अथ तद्भक्तिवीर्यपरीक्षणाय लक्षणविज्ञानायादिश्यतामङ्गदाय दूत्यम् ।

रामः साधु इति भणित्वा अङ्गदं सबहुमानमवलोक्य आदिशति ॥२५॥

अङ्गद ! पिता ते यद्वाली बलिनि दशकण्ठे कलितवान्नशक्तास्तद्वक्तुं वयमपि मुदा तेन पुलकः ।

स एव त्वं व्यावर्त्तयसि तनुजत्वेन पितृतां ततः किं वक्तव्यं तिलकयति सृष्टार्थपदवीम् ॥२६॥

अङ्गदो मौलिमण्डलमिलत्करयुगलेन प्रणम्य यदाज्ञापयति देवः । अवधार्यताम् ॥२७॥

किं प्राकारविहारतोरणवतीं लङ्कामिहैवानये किं वा सैन्यमहं द्रुतं रघुपते तत्रैव सम्पादये ।

अत्यल्पं कुलपर्वतैरविरलैर्बध्नामि वा सागरं देवादेशय किं करोमि सकलं दोर्द्दण्डसाध्यं मम ॥२८॥

श्रीरामस्तद्वचनमात्रेणैव तद्भक्तिं सामर्थ्य चावेक्ष्य वदति ॥२९॥

अज्ञानादथवाधिपत्यरभसा वास्मत्परोक्षे ह्नता सीतेयं प्रविमुच्यतामिति वचो गत्वा दशास्यं वद ।

नो चेल्लोक्ष्मणमुक्तमार्गणगणच्छेदोच्छलच्छोणितच्छत्रच्छन्नदिगन्तमन्तकपुरीं पुत्रैर्वृतो यास्यसि ॥३०॥

अङ्गदः ॥३१॥ देव !

संधौ वा विग्रहे वापि मयि दूते दशाननी ।

अक्षता वाक्षता वापि क्षितिपीठे लुठिष्यति ॥३२॥

तदा श्रीरामचन्द्रेण प्रशस्य प्रहितोऽङ्गदः ।

उक्तिप्रत्युक्तिचात्यर्यैः पराजित्यागतो रिपुम् ॥३३॥

राघवस्य बलं ज्ञात्वा चारैस्तदनुजस्य च ।

वानराणां च भीतोऽपि निर्भीरिव दशाननः ॥३४॥

लङ्कापुरस्य रक्षार्थमादिदेश स राक्षसान् ।

आदिश्य सर्वतो दिक्षु पुत्रानाह दशाननः ॥३५॥

धूम्राक्षं धूम्रपानं च राक्षसा यात मे पुरीम् ।

पाशैर्बध्नीत तौ मर्यौ अमित्रान्तकवीर्यवान् ।

कुम्भकर्णोऽपि मदभ्राता तुर्यनादैः प्रबोधितः ॥३६॥

राक्षसाश्चैव संदिष्टा रावणेन महाबलाः ।

तस्याज्ञां शिरसाऽऽदाय युयुधुर्वानरैः सह ॥३७॥

युध्यमाना यथाशक्त्या कोटिसंख्यास्तु राक्षसाः ।

वानरैर्निधनं प्राप्ताः पुनरन्यान् यथाऽऽदिशत् ॥३८॥

पूर्वद्वारे दशग्रीवो राक्षसानमितौजसः ।

ते चापि युध्य हरिभिर्नीलाद्यैर्निधनं गताः ॥३९॥

अथ दक्षिणदिग्भागे रावणेन नियोजिताः ।

ते सर्वे वानरवरैर्दारितास्तु यमं गताः ॥४०॥

पश्चिमेऽङ्गदमुख्यैश्च वानरैरतिगर्वितैः ।

राक्षसाः पर्वताकाराः प्रापिता यमसादनम् ॥४१॥

तदुत्तरे तु दिग्भागे रावणेन निवेशिताः ।

पेतुस्ते राक्षसाः क्रूरा मैन्दाद्यैर्वानरैर्हताः ॥४२॥

ततो वानरसङ्घास्तु लङ्काप्राकारमुच्छ्रितम् ।

उत्प्लुत्याभ्यन्तरस्थांश्च राक्षसान् बलदर्पितान् ॥४३॥

हत्वा शीघ्रं पुनः प्राप्ताः स्वसेनामेव वानराः ।

एवं हतेषु सर्वेषु राक्षसेषु दशाननः ॥४४॥

रोदमानासु तस्त्रीषु निर्गतः क्रोधमूर्च्छितः ।

द्वारे स पश्चिमे वीरो राक्षसैर्बहुभिर्वृतः ॥४५॥

क्वासौ रामेति च वदन् धनुष्पाणीः प्रतापवान् ।

रथस्थः शरवर्षं च विसृजन् वानरेषु सः ॥४६॥

ततस्तद्वाणछिन्नाङ्गा वानरा दुद्रुवुस्तदा ।

पलायमानांस्तान् दृष्ट्वा वानरान् राघवस्तदा ॥४७॥

कस्मात्तु वानरा भग्नाः किमेषां भयमागतम् ।

इति रामवचः श्रुत्वा प्राह वाक्यं विभीषणः ॥४८॥

श्रृणु राजन् महाबाहो रावणो निर्गतोऽधुना ।

तद्वाणाछिन्ना हरयः पलायन्ते महामते ॥४९॥

इत्युक्तो राघवस्तेन धनुरुद्यम्य रोषितः ।

ज्याघोषतलघोषाभ्यां पूरयामास खं दिशः ॥५०॥

युयुधे रावणेनाथ रामः कमललोचनः ।

सुग्रीवो जाम्बवांश्चैव हनूमानङ्गदस्तथा ॥५१॥

विभीषणो वानराश्च लक्ष्मणश्चापि वीर्यवान् ।

उपेत्य रावणीं सेनां वर्षन्तीं सर्वसायकान् ॥५२॥

हस्त्यश्वरथसंयुक्तां ते निजघ्नुर्महाबलाः ।

रामरावणयोर्युद्धमभूत् तत्रापि भीषणम् ॥५३॥

रावणेन विसृष्टानि शस्त्रास्त्राणि च यानि वै ।

तानि छित्त्वाथ शस्त्रैस्तु राघवश्च महाबलः ॥५४॥

शरेण सारथिं हत्वा दशभिश्च महाहयान् ।

रावणस्य धनुश्छित्त्वा भल्लेनैकेन राघवः ॥५५॥

मुकुटं पञ्चदशभिश्छित्त्वा तन्मस्तकं पुनः ।

सुवर्णपुङ्खैर्दशभिः शरैर्विव्याध वीर्यवान् ॥५६॥

तदा दशास्यो व्यथितो रामबाणैर्भृशं तदा ।

विवेश मन्त्रिभिर्नीतः स्वपुरीं देवमर्दकः ॥५७॥

बोधितस्तूर्यनादैस्तु गजयूथक्रमैः शनैः ।

पुनः प्राकारमुल्लङ्घ्य कुम्भकर्णो विनिर्गतः ॥५८॥

उत्तुङ्गस्थूलदेहोऽसौ भीमदृष्टिर्महाबलः ।

वानरान् भक्षयन् दुष्टो विचचार क्षुधान्वितः ॥५९॥

तं दृष्टोत्पत्य सुग्रीवः शूलेनोरस्यताडयत् ।

कर्णद्वयं कराभ्यां तुच्छित्त्वा वक्त्रेण नासिकाम् ॥६०॥

सर्वतो युध्यमानांश्च रक्षोनाथान् रणेऽधिकान् ।

राघवो घातयित्वा तु वानरेन्दैः समन्ततः ॥६१॥

चकर्त विशिखैस्तीक्ष्णैः कुम्भकर्णस्य कन्धराम् ।

विजित्येन्द्रजितं साक्षादगरुडेनागतेन सः ॥६२॥

रामो लक्ष्मणसंयुक्तः शुशुभे वानरैर्वृतः ।

व्यर्थं गते चेन्द्रजिति कुम्भकर्णे निपातिते ॥६३॥

लङ्कानाथस्ततः कुद्धः पुत्रं त्रिशिरसं पुनः ।

अतिकायमहाकायौ देवान्तकनरान्तकौ ॥६४॥

यूयं हत्वा तु पुत्राद्या तौ नरौ युधि निघ्रत ।

तान्नियुज्य दशग्रीवः पुत्रानेवं पुनर्ब्रवीत् ॥६५॥

महोदरमहापार्श्वो सार्धमेतैर्महाबलैः ।

संग्रामेऽस्मिन् रिपून हन्तुं युवां व्रजतमुद्यतौ ॥६६॥

दृष्टा तानागतांश्चैव युध्यमानान् रणे रिपून् ।

अनयल्लक्ष्मणः षड्भिः शरैस्तीक्ष्णैर्यमालयम् ॥६७॥

वानराणां समूहश्च शिष्टांश्च रजनीचरान् ।

सुग्रीवेण हतः कुम्भो राक्षसो बलदर्पितः ॥६८॥

निकुम्भो वायुपुत्रेण निहतो देवकण्टकः ।

विरुपाक्षं युध्यमानं गदया तु विभीषणः ॥६९॥

भीममैन्दौ च श्वपतिं वानरेन्दौ निजघ्रतुः ।

अङ्गदो जाम्बवांश्चाथ हरयोऽन्यान्निशाचरान् ॥७०॥

युध्यमानस्तु समरे महालक्षं महाचलम् ।

जघान रामोऽथ रणे बाणवृष्टिकरं नृप ॥७१॥

इन्द्रजिन्मन्त्रलब्धं तु रथमारुह्य वै पुनः ।

वानरेषु च सर्वेषु शरवर्षं ववर्ष सः ॥७२॥

रात्रौ तद्वाणाभिन्नं तु बलं सर्वं च राघवम् ।

निश्चेष्टमखिलं दृष्ट्वा जाम्बवत्प्रेरितस्तदा ॥७३॥

वीर्यादौषधमानीय हनुमान मारुतात्मजः ।

भूम्यां शयानमुत्थाप्य रामं हरिगणांस्तथा ॥७४॥

तैरेव वानरैः सार्धं ज्वलितोल्काकरैर्निशि ।

दाहयामास लङ्कां तां हस्त्यश्वरथरक्षसाम् ॥७५॥

वर्षन्तं शरजालानि सर्वदिक्षु घनो यथा ।

स भ्रात्रा मेघनादं तं घातयामास राघवः ॥७६॥

घातितेष्वथ रक्षस्सु पुत्रमित्रादिबन्धुषु ।

कारितेष्वथ विघ्नेषु होमजप्यादिकर्मणाम् ॥७७॥

ततः क्रुद्धो दशग्रीवो लङ्काद्वारे विनिर्गतः ।

क्वासौ राम इति ब्रूते मानुषस्तापसाकृतिः ॥७८॥

योद्धा कपिबलीत्युच्चैर्व्याहरद्राक्षसाधिपः ।

वेगवद्भिर्विनीतैश्च अश्वैश्चित्ररथे स्थितः ॥७९॥

अथायान्तं तु तं दृष्टा रामः प्राह दशाननम् ।

रामोऽहमत्र दुष्टात्मत्रेहि रावण मां प्रति ॥८०॥

इत्युक्ते लक्ष्मणः प्राह रामं राजीवलोचनम् ।

अनेन रक्षसा योत्स्ये त्वं तिष्ठेति महाबल ॥८१॥

ततस्तु लक्ष्मणो गत्वा रुरोध शरवृष्टिभिः ।

विंशद्वाहुविसृष्टैस्तु शस्त्रास्त्रैर्लक्ष्मणं युधि ॥८२॥

रुरोध स दशग्रीवः तयोर्युद्धमभून्महत् ।

देवा व्योम्नि विमानस्था वीक्ष्य तस्थुर्महाहवम् ॥८३॥

ततो रावणशस्त्राणिच्छित्वा स्वैस्तीक्ष्णसायकैः ।

लक्ष्मणः सारथिं हत्वा स्याश्वानपि भल्लकैः ॥८४॥

रावणस्य धनुश्छित्तआ ध्वजं च निशितैः शरैः ।

वक्षः स्थलं महावीर्यो विव्याध परवीरहा ॥८५॥

ततो रथान्निपत्याधः क्षिप्रं राक्षसनायकः ।

शक्तिं जग्राह कुपितो घण्टानादविनादिनीम् ॥८६॥

अग्निज्वालाज्वलज्जिह्वां महोल्कासदृशद्युतिम् ।

दृढमुष्ट्या तु निक्षिप्ता शक्तिः सा लक्ष्मणोरसि ॥८७॥

विदार्यान्तः प्रविष्टाथ देवास्त्रस्तास्ततोऽम्बरे ।

लक्ष्मणं पतितं दृष्ट्वा रुदद्भिर्वानरेश्वरैः ॥८८॥

दुःखितः शीघ्रमागम्य तत्पार्शं प्राह राघवः ।

क्व गतो हनुमान वीरो मित्रो मे पवनात्मजः ॥८९॥

यदि जीवति मे भ्राता कथंचित्पतितो भुवि ।

इत्युक्ते हनुमान राजन् वीरो विख्यातपौरुषः ॥९०॥

बदध्वाञ्जलिं बभाषेदं देह्यनुज्ञां स्थितोऽस्मि भोः ।

रामः प्राह महावीर विशल्यकरणी मम ॥९१॥

अनुजं विरुजं शीघ्रं कुरु मित्र महाबल ।

ततो वेगात्समुत्पत्य गत्वा द्रोणागिरिं कपिः ॥९२॥

बदध्वा च शीघ्रमानीय लक्ष्मणं नीरुजं क्षणात् ।

चकार देवदेवेशां पश्यतां राघवस्य च ॥९३॥

ततः कुद्धो जगन्नाथो रामः कमललोचनः ।

रावण्यस्य बलं शिष्टं हस्त्यश्वरथराक्षसम् ॥९४॥

हत्वा क्षणेन रामस्तु तच्छरीरं तु सायकैः ।

तीक्ष्णैर्जर्जरित्म कृत्वा रस्थिवान् वानरैर्वृतः ॥९५॥

अस्तचेष्टो दशग्रीवः संज्ञां प्राप्य शनैः पुनः ।

उत्थाय रावणः कुद्धः सिंहनादं ननाद च ॥९६॥

तत्रादश्रवणैर्व्योनि वित्रस्तो देवतागणः ।

एतस्मिन्नेव काले तु रामं प्राप्य महामुनिः ॥९७॥

रावणे बद्धवैरस्तु अगस्त्यो वै जयप्रदम् ।

आदित्यहदयं नाम मन्त्रं प्रादाज्जयप्रदम् ॥९८॥

रामोऽपि जप्त्वा तन्मत्रमगस्त्योक्तं जयप्रदम् ।

तद्दत्तं वैष्णवं चापमतुलं सद्गुणं दृढम् ॥९९॥

पूजायित्वा तदादाय सज्यं कृत्वा महाबलः ।

सौवर्णपुङ्खैस्तीक्ष्णैस्तु शरैर्मर्मविदारणेः ॥१००॥

युयुधे राक्षसेन्द्रेण रघुनाथः प्रतापवान् ।

तयोस्तु युध्यतोस्तत्र भीमशक्त्योर्महामते ॥१०१॥

परस्परविसृष्टस्तु व्योम्नि संवर्द्धितोऽनलः ।

समुत्थितो नृपश्रेष्ठ रामरावणयोर्युधि ॥१०२॥

संगरे वर्तमाने तु रामो दाशरथिस्तदा ।

पदातिर्युयुधे वीरो रामोऽनुक्तपराक्रमः ॥१०३॥

सहस्त्राश्वयुतं दिव्यं रथं मातलिमेव च ।

प्रेषयामास देवेन्द्रो महान्तं लोकविश्रुतम् ॥१०४॥

रामस्तं रथमारुह्य पूज्यमानः सुरोत्तमैः ।

मातल्युक्तोपदेशस्तु रामचन्द्रः प्रतापवान् ॥१०५॥

ब्रह्मदत्तवरं दुष्टं ब्रह्मास्त्रेण दशाननम् ।

जघान वैरिणं क्रूरं रामदेवः प्रतापवान् ॥१०६॥

रामेण निहते तत्र रावणे सगणे रिपौ ।

इन्द्राद्या देवताः सर्वाः परस्परमथाबुवन् ॥१०७॥

रामो भूत्वा हरिर्यस्मादस्माकं वैरिणं रणे ।

अन्यैरवध्यमप्येनं जघान युधि रावणम् ॥१०८॥

तस्मात्तं रामनामानमनन्तमपराजितम् ।

पूजयामोऽवतीर्यैनमित्युक्त्वा ते दिवौकसः ॥१०९॥

नानाविमानैः श्रीमद्भिरवतीर्य महीतले ।

रुद्रेन्द्रवसुचन्द्राद्या विधातारं सनातनम् ॥११०॥

विष्णुं जिष्णुं जगन्मूर्तिं सानुजं राममव्ययम् ।

तं पूजयित्वा विधिवत्परिवार्योपतास्थिरे ॥१११॥

रामोऽयं दृश्यतां देवा लक्ष्मणोऽयं व्यवस्थितः ।

सुग्रीवो रविपुत्रोऽयं वायुपुत्रोऽयमास्थितः ॥११२॥

अङ्गदाद्या इमे सर्वे इत्यूचुस्ते दिवौकसः ।

गन्धामोदितदिक्चक्रा भ्रमरालिपदानुगा ॥११३॥

देवस्त्रीकरनिर्मुक्ता राममूर्धनि शोभिता ।

पपात पुष्पवृष्टिस्तु लक्ष्मणस्य च मूर्धनि ॥११४॥

ततो ब्रह्मा समागत्य हंसयानेन राघवम् ।

अमोघाख्येन स्तोत्रेण स्तुत्वा राममवोचत ॥११५॥

ब्रह्मोवाच

त्वं विष्णुरादिर्भूतानामनन्तो ज्ञानदृक्प्रभुः ।

त्वमेव शाश्वतं ब्रह्म वेदान्ते विदितं परम् ॥११६॥

त्वया यदद्य निहतो रावणो लोकरावणः ।

तदाशु सर्वलोकानां देवानां कर्म साधितम् ॥११७॥

इत्युक्ते पद्मयोनौ तु शङ्करः प्रीतिमास्थितः ।

प्रणम्य रामं तस्मै तं भूयो दशरथं नृपम् ॥११८॥

दर्शयित्वा गतो देवः सीता शुद्धेति कीर्तयन् ।

ततो बाहुबलप्राप्तं विमानं पुष्पकं शुभम् ॥११९॥

पूतामारोप्य सीतां तामादिष्टः पवनात्मजः ।

ततस्तु जानकीं देवीं विशोकां भूषणान्विताम् ॥१२०॥

वन्दितां वानरेन्दैस्तु सार्धं भ्रात्रा महाबलः ।

प्रतिष्ठाप्य महादेवं सेतुमध्ये स राघवः ॥१२१॥

लब्धवान् परमां भक्तिं शिवे शम्भोरनुग्रहात् ।

रामेश्वर इति ख्यातो महादेवः पिनाकधृक् ॥१२२॥

तस्य दर्शनमात्रेण सर्वहत्यां व्यपोहति ।

रामस्तीर्णप्रतिज्ञोऽसौ भरतासक्तमानसः ॥१२३॥

ततोऽयोध्यां पुरीं दिव्यां गत्वा तस्यां द्विजोत्तमैः ।

अभिषिक्तो वसिष्ठाद्यैर्भरतेन प्रसादितः ।

अकरोद्धर्मतो राज्यं चिरं रामः प्रतापवान् ॥१२४॥

यज्ञादिकं कर्म निजं च कृत्वा पौरेस्तु रामो दिवमारुरोह ।

राजन्मया ते कथितं समासतो रामस्य भूम्यां चरितं महात्मनः ।

इदं सुभक्त्या पठतां च श्रृण्वतां ददाति रामः स्वपदं जगत्पतिः ॥१२५॥

इति श्रीनरसिंहपुराणे रामप्रादुर्भावे द्विपञ्चाशोऽध्यायः॥५२॥

\closesection