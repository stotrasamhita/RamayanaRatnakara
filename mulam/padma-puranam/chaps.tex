
\sect{पञ्चत्रिंशोऽध्यायः 1.35}

\uvacha{भीष्म उवाच}

\twolineshloka
{उक्तं भगवता सर्वं पुराणाश्रयसंयुतं}
{तथा श्वेतेन ब्रह्माण्डं गुरवे प्रतिपादितं}% १

\twolineshloka
{श्रुत्वैतत्कौतुकं जातं यथा तेनास्थिलेहनं}
{कृतं क्षुधापनोदार्थे अन्नदानाद्विना द्विज}% २

\twolineshloka
{तदहं श्रोतुमिच्छामि पृथिव्यां ये च पार्थिवाः}
{अन्नदानाद्दिवं प्राप्ताः क्रतवश्चान्नमूलकाः}% ३

\twolineshloka
{कथं तस्य मतिर्नष्टा श्वेतस्य च महात्मनः}
{न दत्तं तेनान्नदानमृषिभिर्वा न दर्शितम्}% ४

\twolineshloka
{अहो माहात्म्यमन्नस्य इह दत्तस्य यत्फलम्}
{परत्र भुज्यते पुम्भिः स्वर्गश्चाक्षयतां व्रजेत्}% ५

\twolineshloka
{अन्नदानं परं विप्राः कीर्तयन्ति सदोत्थिताः}
{अन्नदानात्सुरेद्रेण त्रैलोक्यमिह भुज्यते}% ६

\twolineshloka
{शतक्रतुरिति प्रोक्तः सर्वैरेव द्विजोत्तमैः}
{तेनावस्थां तत्सदृशीं प्राप्तवांस्त्रिदशेश्वरः}% ७

\twolineshloka
{दानदेवगतः स्वर्गं त्वत्तः सर्वं श्रुतं मया}
{अपरं च पुरावृत्तं निवृत्तं यदि कर्हिचित्}% ८

\onelineshloka*
{भूयोपि श्रोतुमिच्छामि तन्मे वद महामते}

\uvacha{पुलस्त्य उवाच}

\onelineshloka
{एतदाख्यानकं पूर्वमगस्त्येन महात्मना}% ९

\onelineshloka*
{रामाय कथितं राजंस्तत्ते वक्ष्यामि साम्प्रतम्}

\uvacha{भीष्म उवाच}

\onelineshloka
{कस्मिन्वंशे समुत्पन्नो रामोऽसौ नृपसत्तमः}% १०

\onelineshloka*
{यस्यागस्त्येन कथितश्चेतिहासः पुरातनः}

\uvacha{पुलस्त्य उवाच}

\onelineshloka
{रघुवंशे समुत्पन्नो रामो नाम महाबलः}% ११

\twolineshloka
{देवकार्यं कृतं तेन लङ्कायां रावणो हतः}
{पृथिवीं राज्यसंस्थस्य ऋषयोऽभ्यागता गृहे}% १२

\twolineshloka
{प्राप्तास्ते तु महात्मानो राघवस्य निवेशनम्}
{प्रतीहारस्ततो राममगस्त्यवचनाद्द्रुतम्}% १३

\twolineshloka
{आवेदयामास ऋषीन्प्राप्तास्तांश्च त्वरान्वितः}
{दृष्ट्वा रामं द्वारपालः पूर्णचन्द्रमिवोदितम्}% १४

\twolineshloka
{कौसल्यासुत भद्रं ते सुप्रभाताद्य शर्वरी}
{द्रष्टुमभ्युदयं तेद्य सम्प्राप्तो रघुनन्दन}% १५

\twolineshloka
{अगस्त्यो मुनिभिः सार्धं द्वारि तिष्ठति ते नृप}
{श्रुत्वा प्राप्तान्मुनीन्रामस्तान्भास्करसमद्युतीन्}% १६

\twolineshloka
{प्राह वाक्यं तदा द्वास्थं प्रवेशय त्वरान्वितः}
{किमर्थं तु त्वया द्वारि निरुद्धा मुनिसत्तमाः}% १७

\twolineshloka
{रामवाक्यान्मुनींस्तांस्तु प्रावेशयद्यथासुखम्}
{दृष्ट्वा तु तान्मुनीन्न्प्राप्तान्प्रत्युवाच कृताञ्जलि}% १८

\twolineshloka
{रामोऽभिवाद्य प्रणत आसनेषु न्यवेशयत्}
{ते तु काञ्चनचित्रेषु स्वास्तीर्णेषु सुखेषु च}% १९

\twolineshloka
{कुशोत्तरेषु चासीनाः समन्तान्मुनिपुङ्गवाः}
{पाद्यमाचमनीयं च ददौ चार्घ्यं पुरोहितः}% २०

\twolineshloka
{रामेण कुशलं पृष्टा ऋषयः सर्व एव ते}
{महर्षयो वेदविद इदं वचनमब्रुवन्}% २१

\twolineshloka
{कुशलं ते महाबाहो सर्वत्र रघुनन्दन}
{त्वां तु दिष्ट्या कुशलिनं पश्यामो हतविद्विषम्}% २२

\twolineshloka
{हृता सीतातिपापेन रावणेन दुरात्मना}
{पत्नी ते रघुशार्दूल तस्या एवौजसा हतः}% २३

\twolineshloka
{असहायेन चैकेन त्वया राम रणे हतः}
{यादृशं ते कृतं कर्म तस्य कर्ता न विद्यते}% २४

\twolineshloka
{इह सम्भाषितुं प्राप्ता दृष्ट्वा पूताः स्म साम्प्रतम्}
{दर्शनात्तव राजेन्द्र सर्वे जातास्तपस्विनः}% २५

\twolineshloka
{रावणस्य वधात्तेद्य कृतमश्रुप्रमार्जनम्}
{दत्वा पुण्यामिमां वीर जगत्यभयदक्षिणाम्}% २६

\twolineshloka
{दिष्ट्या वर्धसि काकुत्स्थ जयेनामितविक्रम}
{दृष्टस्सम्भाषितश्चासि यास्यामश्चाश्रमान्स्वकान्}% २७

\twolineshloka
{अरण्यं ते प्रविष्टस्य मया चेन्द्रशरासनम्}
{अर्पितं चाक्षयौ तूणौ कवचं च परन्तप}% २८

\twolineshloka
{भूयोप्यागमनं कार्यमाश्रमे मे रघूद्वह}
{एवमुक्त्वा तु ते सर्वे मुनयोन्तर्हिताऽभवन्}% २९

\twolineshloka
{गतेषु मुनिमुख्येषु रामो धर्मभृतां वरः}
{चिन्तयामास तत्कार्यं किं स्यान्मे मुनिनोदितम्}% ३०

\twolineshloka
{भूयोप्यागमनं कार्यमाश्रमे रघुनन्दन}
{अवश्यमेव गन्तव्यं मयाऽगस्त्यस्य सन्निधौ}% ३१

\twolineshloka
{श्रोतव्यं देवगुह्यं तु कार्यमन्यच्च यद्वदेत्}
{एवं चिन्तयतस्तस्य रामस्यामिततेजसः}% ३२

\twolineshloka
{करिष्ये नियतं धर्मं धर्मो हि परमा गतिः}
{सुतवर्षसहस्राणि दश राज्यमकारयत्}% ३३

\twolineshloka
{ददतो जुह्वतश्चैव जग्मुस्तान्येकवर्षवत्}
{प्रजाः पालयतस्तस्य राघवस्य महात्मनः}% ३४

\twolineshloka
{एतस्मिन्नेव दिवसे वृद्धो जानपदो द्विजः}
{मृतं पुत्रमुपादाय रामद्वारमुपागतः}% ३५

\twolineshloka
{उवाच विविधं वाक्यं स्नेहाक्षरसमन्वितम्}
{दुष्कृतं किन्तु मे पुत्र पूर्वदेहान्तरे कृतम्}% ३६

\twolineshloka
{त्वामेकपुत्रं यदहं पश्यामि निधनं गतम्}
{अप्राप्तयौवनं बालं पञ्चवर्षं गतायुषम्}% ३७

\twolineshloka
{अकाले कालमापन्नं दुःखाय मम पुत्रक}
{अकृत्वा पितृकार्याणि गतो वैवस्वतक्षयम्}% ३८

\twolineshloka
{रामस्य दुष्कृतं व्यक्तं येन ते मृत्युरागतः}
{बालवध्या ब्रह्मवध्या स्त्रीवध्या चैव राघवम्}% ३९

\twolineshloka
{प्रवेक्ष्यति न सन्देहः सभार्ये तु मृते मयि}
{शुश्राव राघवः सर्वं दुःखशोकसमन्वितम्}% ४०

\twolineshloka
{निवार्य तं द्विजं रामो वसिष्ठं वाक्यमब्रवीत्}
{किं मयाद्य च कर्तव्यं कार्यमेवं विधे स्थिते}% ४१

\twolineshloka
{प्राणानहं जुहोम्यग्नौ पर्वताद्वा पतेह्यहम्}
{कथं शुद्धिमहं यामि श्रुत्वा ब्राह्मणभाषितम्}% ४२

\twolineshloka
{वसिष्ठस्याग्रतः स्थित्वा राज्ञो दीनस्य नारदः}
{प्रत्युवाच श्रुतं वाक्यमृषीणां सन्निधौ तदा}% ४३

\twolineshloka
{शृणु राम यथाकालं प्राप्तो वै बालसङ्क्षयः}
{पुरा कृतयुगे राम सर्वत्र ब्राह्मणोत्तरम्}% ४४

\twolineshloka
{अब्राह्मणो न वै कश्चित्तपस्तपति राघव}
{अमृत्यवस्तदा सर्वे जायन्ते चिरजीविनः}% ४५

\twolineshloka
{त्रेतायुगे पुनः प्राप्ते ब्रह्मक्षत्रमनुत्तमम्}
{अधर्मो द्वापरे तेषां वैश्यान्शूद्रांस्तथाविशत्}% ४६

\twolineshloka
{एवं निरन्तरं जुष्टमुद्भूतमनृतं पुनः}
{अधर्मस्य त्रयः पादा एको धर्मस्य चागतः}% ४७

\twolineshloka
{ततः पूर्वे भृशं त्रस्ता वर्णा ब्राह्मणपूर्वकाः}
{भूयः पादस्तु धर्मस्य द्वितीयः समपद्यत}% ४८

\twolineshloka
{तस्मिन्द्वापरसंज्ञे तु तपो वैश्यं समाविशत्}
{युगत्रयस्य वैधर्म्यं धर्मस्य प्रतितिष्ठति}% ४९

\twolineshloka
{कलिसंज्ञे ततः प्राप्ते वर्तमाने युगेन्तिमे}
{अधर्मश्चानृतं चैव ववृधाते नरर्षभ1.35.}% ५०

\twolineshloka
{भविता शूद्रयोन्यां तु तपश्चर्या कलौ युगे}
{स ते विषयपर्यन्ते राजन्नुग्रतरं तपः}% ५१

\twolineshloka
{शूद्रस्तपति दुर्बुद्धिस्तेन बालवधः कृतः}
{यस्याधर्ममकार्यं वा विषये पार्थिवस्य हि}% ५२

\twolineshloka
{पुरे वा राजशार्दूल कुरुते दुर्मतिर्नरः}
{क्षिप्रं स नरकं याति यावदाभूतसम्प्लवम्}% ५३

\twolineshloka
{चतुर्थं तस्य पापस्य भागमश्नाति पार्थिवः}
{सत्त्वं पुरुषशार्दूल गच्छस्व विषयं स्वकम्}% ५४

\twolineshloka
{दुष्कृतं यत्र पश्येथास्तत्र यत्नं समाचर}
{एवं ते धर्मवृद्धिश्च बलस्य वर्धनं तथा}% ५५

\twolineshloka
{भविष्यति नरश्रेष्ठ बालस्यास्य च जीवनम्}
{नारदेनैवमुक्तस्तु साश्चर्यो रघुनन्दनः}% ५६

\twolineshloka
{प्रहर्षमतुलं लेभे लक्ष्मणं चेदमब्रवीत्}
{गच्छ सौम्य द्विजश्रेष्ठं समाश्वासय लक्ष्मण}% ५७

\twolineshloka
{बालस्य च शरीरं त्वं तैलद्रोण्यां निधापय}
{गन्धैश्च परमोदारैस्तैलैश्चैव सुगन्धिभिः}% ५८

\twolineshloka
{यथा न शीर्यते बालस्तथा सौम्य विधीयताम्}
{यथा शरीरं गुप्तं स्याद्बालस्याक्लिष्टकर्मणः}% ५९

\twolineshloka
{विपत्तिः परिभेदो वा न भवेत्तत्तथा कुरु}
{तथा सन्दिश्य सौमित्रं लक्ष्मणं शुभलक्षणम्}% ६०

\twolineshloka
{मनसा पुष्पकं दध्यावागच्छेति महायशाः}
{इङ्गितं तत्तु विज्ञाय कामगं हेमभूषितम्}% ६१

\twolineshloka
{आजगाम मुहूर्तात्तु समीपं राघवस्य हि}
{सोब्रवीत्प्राञ्जलिर्वाक्यमहमस्मि नराधिप}% ६२

\twolineshloka
{अग्रे तव महाबाहो किङ्करः समुपस्थितः}
{भाषितं सुचिरं श्रुत्वा पुष्पकस्य नराधिप}% ६३

\twolineshloka
{अभिवाद्य महर्षींस्तान्विमानं सोध्यरोहत}
{धनुर्गृहीत्वा तूणौ च खड्गं चापि महाप्रभम्}% ६४

\twolineshloka
{निक्षिप्य नगरे वीरौ सौमित्रि भरतावुभौ}
{प्रायात्प्रतीचीं त्वरितो विचिन्वन्सुसमाहितः}% ६५

\twolineshloka
{उत्तरामगमत्पश्चाद्दिशं हिमवदाश्रिताम्}
{पूर्वामपि दिशां गत्वा तथाऽपश्यन्नराधिपः}% ६६

\twolineshloka
{सर्वां शुद्धसमाचारामादर्शमिव निर्मलाम्}
{ततो दिशं समाक्रामद्दक्षिणां रघुनन्दनः}% ६७

\twolineshloka
{शैलस्य उत्तरे पार्श्वे ददर्श सुमहत्सरः}
{तस्मिन्सरसि तप्यन्तं तापसं सुमहत्तपः}% ६८

\twolineshloka
{ददर्श राघवो भीमं लम्बमानमधोमुखं}
{तमुपागम्य काकुत्स्थस्तप्यमानं तु तापसम्}% ६९

\twolineshloka
{उवाच राघवो वाक्यं धन्यस्त्वममरप्रभ}
{कस्यां योनौ तपोवृद्धिर्वर्तते दृढनिश्चय}% ७०

\twolineshloka
{अहं दाशरथी रामः पृच्छामि त्वां कुतूहलात्}
{कोर्थो व्यवसितस्तुभ्यं स्वर्गलोकोथ वेतरः}% ७१

\twolineshloka
{किमर्थं तप्यसे वा त्वं श्रोतुमिच्छामि तापस}
{ब्राह्मणो वासि भद्रं ते क्षत्रियो वाथ दुर्जयः}% ७२

\twolineshloka
{वैश्यस्तृतीयवर्णो वा शूद्रो वा सत्यमुच्यताम्}
{तपः सत्यात्मकं नित्यं स्वर्गलोकपरिग्रहे}% ७३

\twolineshloka
{सात्विकं राजसं चैव तच्च सत्यात्मकं तपः}
{जगदुपकारहेतुर्हि सृष्टं तद्वै विरिञ्चिना}% ७४

\twolineshloka
{रौद्रं क्षत्रियतेजोजं तत्तु राजसमुच्यते}
{परस्योत्सादनार्थाय तच्चासुरमुदाहृतम्}% ७५

\twolineshloka
{अङ्गानि निह्नुते यो वा असृग्दिग्धानि भागशः}
{पञ्चाग्निंसाधयेद्वापि सिद्धिं वा मृत्युमेव वा}% ७६

\twolineshloka
{आसुरो ह्येष ते भावो न च मे त्वं द्विजो मतः}
{सत्यं ते वदतः सिद्धिरनृते नास्ति जीवितम्}% ७७

\twolineshloka
{तस्य तद्भाषितं श्रुत्वा रामस्याक्लिष्टकर्मणः}
{अवाक्शिरास्तथा भूतो वाक्यमेतदुवाच ह}% ७८

\twolineshloka
{स्वागतं ते नृपश्रेष्ठ चिराद्दृष्टोसि राघव}
{पुत्रभूतोस्मि ते चाहं पितृभूतोसि मेनघ}% ७९

\twolineshloka
{अथवा नैतदेवं हि सर्वेषां नृपतिः पिता}
{सत्वमर्च्योऽसि भो राजन्वयं ते विषये तपः}% ८०

\twolineshloka
{चरामस्तत्रभागोस्ति पूर्वं सृष्टः स्वयम्भुवा}
{न धन्याः स्मो वयं राम धन्यस्त्वमसि पार्थिव}% ८१

\twolineshloka
{यस्य ते विषये ह्येवं सिद्धिमिच्छन्ति तापसाः}
{तपसा त्वं मदीयेन सिद्धिमाप्नुहि राघव}% ८२

\twolineshloka
{यदेतद्भवता प्रोक्तं योनौ कस्यां तु ते तपः}
{शूद्रयोनिप्रसूतोहं तप उग्रं समास्थितः}% ८३

\twolineshloka
{देवत्वं प्रार्थये राम स्वशरीरेण सुव्रत}
{न मिथ्याहं वदे भूप देवलोकजिगीषया}% ८४

\twolineshloka
{शूद्रं मां विद्धि काकुत्स्थ शम्बूकं नाम नामतः}
{भाषतस्तस्य काकुत्स्थः खड्गं तु रुचिरप्रभं}% ८५

\twolineshloka
{निष्कृष्य कोशाद्विमलं शिरश्चिच्छेद राघवः}
{तस्मिन्शूद्रे हते देवाः सेन्द्राश्चाग्निपुरोगमाः}% ८६

\twolineshloka
{साधुसाध्विति काकुत्स्थं प्रशशंसुर्मुहुर्मुहुः}
{पुष्पवृष्टिश्च महती देवानां सुसुगन्धिनी}% ८७

\twolineshloka
{आकाशाद्विप्रमुक्ता तु राघवं सर्वतोकिरत्}
{सुप्रीताश्चाब्रुवन्देवा रामं वाक्यविदांवरम्}% ८८

\twolineshloka
{सुरकार्यमिदं सौम्य कृतं ते रघुनन्दन}
{गृहाण च वरं राम यमिच्छसि महाव्रत}% ८९

\twolineshloka
{त्वत्कृतेन हि शूद्रोऽयं सशरीरोऽभ्यगाद्दिवं}
{देवानां भाषितं श्रुत्वा राघवः सुसमाहितः}% ९०

\twolineshloka
{उवाच प्राञ्जलिर्वाक्यं सहस्राक्षं पुरन्दरम्}
{यदि देवाः प्रसन्ना मे वरार्हो यदि वाप्यहम्}% ९१

\twolineshloka
{कर्मणा यदि मे प्रीता द्विजपुत्रः स जीवतु}
{वरमेतद्धि भवतां काङ्क्षितं परमं हि मे}% ९२

\twolineshloka
{ममापराधाद्बालोऽसौ ब्राह्मणस्यैकपुत्रकः}
{अप्राप्तकालः कालेन नीतो वैवस्वत क्षयम्}% ९३

\twolineshloka
{तं जीवयत भद्रं वो नानृती स्यामहं गुरोः}
{द्विजस्य संश्रुतो ह्यर्थो जीवयिष्यामि ते सुतम्}% ९४

\twolineshloka
{मदीयेनायुषा बालं पादेनार्द्धेन वा सुराः}
{जीवेदयं वरो मह्यं वरकोट्यधिको वृतः}% ९५

\twolineshloka
{राघवस्य तु तद्वाक्यं श्रुत्वा विबुधसत्तमाः}
{प्रत्यूचुस्ते महात्मानं प्रीताः प्रीतिसमन्विताः}% ९६

\twolineshloka
{निर्वृतो भव काकुत्स्थ ब्राह्मणस्यैकपुत्रकः}
{जीवितं प्राप्तवान्भूयः समेतश्चापि बन्धुभिः}% ९७

\twolineshloka
{यस्मिन्मुहूर्ते काकुत्स्थ शूद्रोयं विनिपातितः}
{तस्मिन्मुहूर्ते सहसा जीवेन समयुज्यत}% ९८

\twolineshloka
{स्वस्ति प्राप्नुहि भद्रं ते साधयामः परन्तपः}
{अगस्त्यस्याश्रमपदे द्रष्टारः स्म महामुनिम्}% ९९

\twolineshloka
{स तथेति प्रतिज्ञाय देवानां रघुनन्दनः}
{आरुरोह विमानं तं पुष्पकं हेमभूषितम्}% १००

॥इति श्रीपाद्मपुराणे प्रथमे सृष्टिखण्डे शूद्रतापसवधो नाम पञ्चत्रिंशोऽध्यायः॥३५॥

\sect{षट्त्रिंशोऽध्यायः 1.36}

\uvacha{पुलस्त्य उवाच}

\twolineshloka
{ततो देवाः प्रयातास्ते विमानैर्बहुभिस्तदा}
{रामोप्यनुजगामाशु कुम्भयोनेस्तपोवनम्}% १

\twolineshloka
{उक्तं भगवता तेन भूयोप्यागमनं क्रियाः}
{पूर्वमेव सभायां च यो मां द्रष्टुं समागतः}% २

\twolineshloka
{तदहं देवतादेशात्तत्कार्यार्थे महामुनिं}
{पश्यामि तं मुनिं गत्वा देवदानवपूजितम्}% ३

\twolineshloka
{उपदेशं च मे तुष्टः स्वयं दास्यति सत्तमः}
{दुःखी येन पुनर्मर्त्ये न भवामि कदाचन}% ४

\twolineshloka
{पिता दशरथो मह्यं कौसल्या जननी तथा}
{सूर्यवंशे समुत्पन्नस्तथाप्येवं सुदुःखितः}% ५

\twolineshloka
{राज्यकाले वने वासो भार्यया चानुजेन च}
{हरणं चापि भार्याया रावणेन कृतं मम}% ६

\twolineshloka
{असहायेन तु मया तीर्त्वा सागरमुत्तमम्}
{रुद्ध्वा तु तां पुरीं सर्वां कृत्वा तस्य कुलक्षयम्}% ७

\twolineshloka
{दृष्टा सीता मया त्यक्ता देवानां तु पुरस्तदा}
{शुद्धां तां मां तथोचुस्ते मया सीता तथा गृहम्}% ८

\twolineshloka
{समानीता प्रीतिमता लोकवाक्याद्विसर्जिता}
{वने वसति सा देवी पुरे चाहं वसामि वै}% ९

\twolineshloka
{जातोहमुत्तमे वंशे उत्तमोहं धनुष्मताम्}
{उत्तमं दुःखमापन्नो हृदयं नैव भिद्यते}% १०

\twolineshloka
{वज्रसारस्य सारेण धात्राहं निर्मितो ध्रुवम्}
{इदानीं ब्राह्मणादेशाद्भ्रमामि धरणीतले}% ११

\twolineshloka
{तपः स्थितस्तु शूद्रोसौ मया पापो निपातितः}
{देववाक्यात्तु मे भूयः प्राणो मे हृदि संस्थितः}% १२

\twolineshloka
{पश्यामि तं मुनिं वन्द्यं जगतोस्य हिते रतम्}
{दृष्टेन मे तथा दुःखं नाशमेष्यति सत्वरम्}% १३

\twolineshloka
{उदयेन सहस्रांशोर्हिमं यद्वद्विलीयते}
{तद्वन्मे दुःखसम्प्राप्तिः सर्वथा नाशमेष्यति}% १४

\twolineshloka
{दृष्ट्वा च देवान्सम्प्राप्तानगस्त्यो भगवानृषिः}
{अर्घ्यमादाय सुप्रीतः सर्वांस्तानभ्यपूजयत्}% १५

\twolineshloka
{ते तु गृह्य ततः पूजां सम्भाष्य च महामुनिं}
{जग्मुस्तेन तदा हृष्टा नाकपृष्ठं सहानुगाः}% १६

\twolineshloka
{गतेषु तेषु काकुत्स्थः पुष्पकादवरुह्य च}
{अभिवादयितुं प्राप्तः सोगस्त्यमृषिमुत्तमम्}% १७

\uvacha{राजोवाच}

\twolineshloka
{सुतो दशरथस्याहं भवन्तमभिवादितुम्}
{आगतो वै मुनिश्रेष्ठ सौम्येनेक्षस्व चक्षुषा}% १८

\twolineshloka
{निर्धूतपापस्त्वां दृष्ट्वा भवामीह न संशयः}
{एतावदुक्त्वा स मुनिमभिवाद्य पुनः पुनः}% १९

\twolineshloka
{कुशलं भृत्यवर्गस्य मृगाणां तनयस्य च}
{भगवद्दर्शनाकाङ्क्षी शूद्रं हत्वा त्विहागतः}% २०

\uvacha{अगस्त्य उवाच}

\twolineshloka
{स्वागतं ते रघुश्रेष्ठ जगद्वन्द्य सनातन}
{दर्शनात्तव काकुत्स्थ पूतोहं मुनिभिः सह}% २१

\twolineshloka
{त्वत्कृते रघुशार्दूल गृहाणार्घं महाद्युते}
{स्वागतं नरशार्दूल दिष्ट्या प्राप्तोसि शत्रुहन्}% २२

\twolineshloka
{त्वं हि नित्यं बहुमतो गुणैर्बहुभिरुत्तमैः}
{अतस्त्वं पूजनीयो वै मम नित्यं हृदिस्थितः}% २३

\twolineshloka
{सुरा हि कथयन्ति त्वां शूद्रघातिनमागतं}
{ब्राह्मणस्य च धर्मेण त्वया वै जीवितः सुतः}% २४

\twolineshloka
{उष्यतां चेह भगवः सकाशे मम राघव}
{प्रभाते पुष्पकेणासि गन्तायोध्यां महामते}% २५

\twolineshloka
{इदं चाभरणं सौम्य सुकृतं विश्वकर्मणा}
{दिव्यं दिव्येनवपुषा दीप्यमानं स्वतेजसा}% २६

\twolineshloka
{प्रतिगृह्णीष्व राजेन्द्र मत्प्रियं कुरु राघव}
{लब्धस्य हि पुनर्द्दाने सुमहत्फलमुच्यते}% २७

\twolineshloka
{त्वं हि शक्तः परित्रातुं सेन्द्रानपि सुरोत्तमान्}
{तस्मात्प्रदास्ये विधिवत्प्रतीच्छस्व नरर्षभ}% २८

\twolineshloka
{अथोवाच महाबाहुरिक्ष्वाकूणां महारथः}
{कृताञ्जलिर्मुनिश्रेष्ठं स्वं च धर्ममनुस्मरन्}% २९

\twolineshloka
{प्रतिग्रहो वै भगवंस्तव मेऽत्र विगर्हितः}
{क्षत्रियेण कथं विप्र प्रतिग्राह्यं विजानता}% ३०

\twolineshloka
{ब्राह्मणेन तु यद्दत्तं तन्मे त्वं वक्तुमर्हसि}
{सपुत्रो गृहवानस्मि समर्थोस्मि महामुने}% ३१

\twolineshloka
{आपदा चन चाक्रान्तः कथं ग्राह्यः प्रतिग्रहः}
{भार्या मे सुचिरं नष्टा न चान्या मम विद्यते}% ३२

\twolineshloka
{केवलं दोषभागी च भवामीह न संशयः}
{कष्टां चैव दशां प्राप्य क्षत्रियोपि प्रतिग्रही}% ३३

\twolineshloka
{कुर्वन्न दोषमाप्नोति मनुरेवात्र कारणम्}
{वृद्धौ च मातापितरौ साध्वी भार्या शिशुः सुतः}% ३४

\twolineshloka
{अप्यकार्यशतं कृत्वा भर्तव्या मनुरब्रवीत्}
{नाहं प्रतीच्छे विप्रर्षे त्वया दत्तं प्रतिग्रहं}% ३५

\onelineshloka
{न च मे भवता कोपः कार्यो वै सुरपूजित}% ३६

\uvacha{अगस्त्य उवाच}

\twolineshloka
{न च प्रतिग्रहे दोषो गृहीते पार्थिवैर्नृप}
{भवान्वै तारणे शक्तस्त्रैलोक्यस्यापि राघव}% ३७

\twolineshloka
{तारय ब्राह्मणं राम विशेषेण तपस्विनं}
{तस्मात्प्रदास्ये विधिवत्प्रतीच्छस्व नराधिप}% ३८

\uvacha{राम उवाच}

\twolineshloka
{क्षत्रियेण कथं विप्र प्रतिग्राह्यं विजानता}
{ब्राह्मणेन तु यद्दत्तं तन्मे त्वं वक्तुमर्हसि}% ३९

\uvacha{अगस्त्य उवाच}

\twolineshloka
{आसीत्कृतयुगे राम ब्रह्मपूते पुरातने}
{अपार्थिवाः प्रजाः सर्वाः सुराणां च शतक्रतुः}% ४०

\twolineshloka
{ताः प्रजा देवदेवेशं राजार्थं समुपागमन्}
{सुराणां विद्यते राजा देवदेवः शतक्रतुः}% ४१

\twolineshloka
{श्रेयसेस्मासु लोकेश पार्थिवं कुरु साम्प्रतं}
{यस्मिन्पूजां प्रयुञ्जानाः पुरुषा भुञ्जते महीम्}% ४२

\twolineshloka
{ततो ब्रह्मा सुरश्रेष्ठो लोकपालान्सवासवान्}
{समाहूयाब्रवीत्सर्वांस्तेजोभागोऽत्र युज्यताम्}% ४३

\twolineshloka
{ततो ददुर्लोकपालाश्चतुर्भागं स्वतेजसा}
{अक्षयश्च ततो ब्रह्मा यतो जातोऽक्षयो नृपः}% ४४

\twolineshloka
{तं ब्रह्मा लोकपालानामंशं पुंसामयोजयत्}
{ततो नृपस्तदा तासां प्रजानां क्षेमपण्डितः}% ४५

\twolineshloka
{तत्रैन्द्रेण तु भागेन सर्वानाज्ञापयेन्नृपः}
{वारुणेन च भागेन सर्वान्पुष्णाति देहिनः}% ४६

\twolineshloka
{कौबेरेण तथांशेन त्वर्थान्दिशति पार्थिवः}
{यश्च याम्यो नृपे भागस्तेन शास्ति च वै प्रजाः}% ४७

\twolineshloka
{तत्र चैन्द्रेण भागेन नरेन्द्रोसि रघूत्तम}
{प्रतिगृह्णीष्वाभरणं तारणार्थे मम प्रभो}% ४८

\twolineshloka
{ततो रामः प्रजग्राह मुनेर्हस्तान्महात्मनः}
{दिव्यमाभरणं चित्रं प्रदीप्तमिव भास्करं}% ४९

\twolineshloka
{प्रतिगृह्य ततोगस्त्याद्राघवः परवीरहा}
{निरीक्ष्य सुचिरं कालं विचार्य च पुनः पुनः1.36.}% ५०

\twolineshloka
{मौक्तिकानि विचित्राणि धात्रीफलसमानि च}
{जाम्बूनदनिबद्धानि वज्रविद्रुमनीलकैः}% ५१

\twolineshloka
{पद्मरागैः सगोमेधैर्वैडूर्यैः पुष्परागकैः}
{सुनिबद्धं सुविभक्तं सुकृतं विश्वकर्मणा}% ५२

\twolineshloka
{दृष्ट्वा प्रीतिसमायुक्तो भूयश्चेदं व्यचिन्तयत्}
{नेदृशानि च रत्नानि मया दृष्टानि कानिचित्}% ५३

\twolineshloka
{उपशोभानि बद्धानि पृथ्वीमूल्यसमानि च}
{विभीषणस्य लङ्कायां न दृष्टानि मया पुरा}% ५४

\twolineshloka
{इति सञ्चित्य मनसा राघवस्तमृषिं पुनः}
{आगमं तस्य दिव्यस्य प्रष्टुं समुपचक्रमे}% ५५

\twolineshloka
{अत्यद्भुतमिदं ब्रह्मन्न प्राप्यं च महीक्षिताम्}
{कथं भगवता प्राप्तं कुतो वा केन निर्मितम्}% ५६

\twolineshloka
{कुतूहलवशाच्चैव पृच्छामि त्वां महामते}
{करतलेस्थिते रत्ने करमध्यं प्रकाशते}% ५७

\twolineshloka
{अधमं तद्विजानीयात्सर्वशास्त्रेषु गर्हितम्}
{दिशः प्रकाशयेद्यत्तन्मध्यमं मुनिसत्तम}% ५८

\twolineshloka
{ऊर्ध्वगं त्रिशिखं यत्स्यादुत्तमं तदुदाहृतम्}
{एतान्युत्तमजातीनि ऋषिभिः कीर्तितानि तु}% ५९

\twolineshloka
{आश्चर्याणां बहूनां हि दिव्यानां भगवान्निधिः}
{एवं वदति काकुत्स्थे मुनिर्वाक्यमथाब्रवीत्}% ६०

\uvacha{अगस्त्य उवाच}

\twolineshloka
{शृणु राम पुरावृत्तं पुरा त्रेतायुगे महत्}
{द्वापरे समनुप्राप्ते वने यद्दृष्टवानहम्}% ६१

\twolineshloka
{आश्चर्यं सुमहाबाहो निबोध रघुनन्दन}
{पुरा त्रेतायुगे ह्यासीदरण्यं बहुविस्तरम्}% ६२

\twolineshloka
{समन्ताद्योजनशतं मृगव्याघ्रविवर्जितम्}
{तस्मिन्निष्पुरुषेऽरण्ये चिकीर्षुस्तप उत्तमम्}% ६३

\twolineshloka
{अहमाक्रमितुं सौम्य तदरण्यमुपागतः}
{तस्यारण्यस्य मध्यं तु युक्तं मूलफलैः सदा}% ६४

\twolineshloka
{शाकैर्बहुविधाकारैर्नानारूपैः सुकाननैः}
{तस्यारण्यस्य मध्ये तु पञ्चयोजनमायतम्}% ६५

\twolineshloka
{हंसकारण्डवाकीर्णं चक्रवाकोपशोभितम्}
{तत्राश्चर्यं मया दृष्टं सरः परमशोभितम्}% ६६

\twolineshloka
{विसारिकच्छपाकीर्णं बकपङ्क्तिगणैर्युतम्}
{समीपे तस्य सरसस्तपस्तप्तुं गतः पुरा}% ६७

\twolineshloka
{देशं पुण्यमुपेत्यैवं सर्वहिंसाविवर्जितम्}
{तत्राहमवसं रात्रिं नैदाघीं पुरुषर्षभ}% ६८

\twolineshloka
{प्रभाते पुरुत्थाय सरस्तदुपचक्रमे}
{अथापश्यं शवमहमस्पृष्टजरसं क्वचित्}% ६९

\twolineshloka
{तिष्ठन्तं परया लक्ष्म्या सरसो नातिदूरतः}
{तदर्थं चिन्तयानोहं मुहूर्तमिव राघव}% ७०

\twolineshloka
{अस्य तीरे न वै प्राणी को वाप्येष सुरर्षभः}
{मुनिर्वा पार्थिवो वापि क्व मुनिः पार्थिवोपि वा}% ७१

\twolineshloka
{अथवा पार्थिवसुतस्तस्यैवं सम्भवः कृतः}
{अतीतेहनि रात्रौ वा प्रातर्वापि मृतो यदि}% ७२

\twolineshloka
{अवश्यं तु मया ज्ञेया सरसोस्य विनिष्क्रिया}
{यावदेवं स्थितश्चाहं चिन्तयानो रघूत्तम}% ७३

\twolineshloka
{अथापश्यं मूहूर्तात्तु दिव्यमद्भुतदर्शनम्}
{विमानं परमोदारं हंसयुक्तं मनोजवम्}% ७४

\twolineshloka
{पुरस्तत्र सहस्रं तु विमानेप्सरसां नृप}
{गन्धर्वाश्चैव तत्सङ्ख्या रमयन्ति वरं नरम्}% ७५

\twolineshloka
{गायन्ति दिव्यगेयानि वादयन्ति तथा परे}
{अथापश्यं नरं तस्माद्विमानादवरोहितम्}% ७६

\twolineshloka
{शवमांसं भक्षयन्तं च स्नात्वा रघुकुलोद्वह}
{ततो भुक्त्वा यथाकामं स मांसं बहुपीवरम्}% ७७

\twolineshloka
{अवतीर्य सरः शीघ्रमारुरोह दिवं पुनः}
{तमहं देवसङ्काशं श्रिया परमयान्वितम्}% ७८

\twolineshloka
{भो भो स्वर्गिन्महाभाग पृच्छामि त्वां कथं त्विदम्}
{जुगुप्सितस्तवाहारो गतिश्चेयं तवोत्तमा}% ७९

\twolineshloka
{यदि गुह्यं न चैतत्ते कथय त्वद्य मे भवान्}
{कामतः श्रोतुमिच्छामि किमेतत्परमं वचः}% ८०

\twolineshloka
{को भवान्वद सन्देहमाहारश्च विगर्हितः}
{त्वयेदं भुज्यते सौम्य किमर्थं क्व च वर्तसे}% ८१

\twolineshloka
{कस्यायमैश्वरोभावः शवत्वेन विनिर्मितः}
{आहारं च कथं निन्द्यं श्रोतुमिच्छामि तत्त्वतः}% ८२

\twolineshloka
{श्रुत्वा च भाषितं तत्र मम राम सतां वर}
{प्राञ्जलिः प्रत्युवाचेदं स स्वर्गी रघुनन्दन}% ८३

\twolineshloka
{शृणुष्वाद्य यथावृत्तं ममेदं सुखदुःखजम्}
{कामो हि दुरितक्रम्यः शृणु यत्पृच्छसे द्विज}% ८४

\twolineshloka
{पुरा वैदर्भको राजा पिता मे हि महायशाः}
{वासुदेव इति ख्यातस्त्रिषु लोकेषु धार्मिकः}% ८५

\twolineshloka
{तस्य पुत्रद्वयं ब्रह्मन्द्वाभ्यां स्त्रीभ्यामजायत}
{अहं श्वेत इति ख्यातो यवीयान्सुरथोऽभवत्}% ८६

\twolineshloka
{पितर्युपरते तस्मिन्पौरा मामभ्यषेचयन्}
{तत्राहङ्कारयन्राज्यं धर्मे चासं समाहितः}% ८७

\twolineshloka
{एवं वर्षसहस्राणि बहूनि समुपाव्रजन्}
{मम राज्यं कारयतः परिपालयतः प्रजाः}% ८८

\twolineshloka
{सोहं निमित्ते कस्मिंश्चिद्वैराग्येण द्विजोत्तम}
{मरणं हृदये कृत्वा तपोवनमुपागमम्}% ८९

\twolineshloka
{सोहं वनमिदं रम्यं भृशं पक्षिविवर्जितम्}
{प्रविष्टस्तप आस्थातुमस्यैव सरसोन्तिके}% ९०

\twolineshloka
{राज्येऽभिषिच्य सुरथं भ्रातरं तं नराधिपम्}
{इदं सरः समासाद्य तपस्तप्तं सुदारुणम्}% ९१

\twolineshloka
{दशवर्षसहस्राणि तपस्तप्त्वा महावने}
{शुभं तु भवनं प्राप्तो ब्रह्मलोकमनामयम्}% ९२

\twolineshloka
{स्वर्गस्थमपि मां ब्रह्मन्क्षुत्पिपासे द्विजोत्तम}
{अबाधेतां भृशं चाहमभवं व्यथितेन्द्रियः}% ९३

\twolineshloka
{ततस्त्रिभुवनश्रेष्ठमवोचं वै पितामहम्}
{भगवन्स्वर्गलोकोऽयं क्षुत्पिपासा विवर्जितः}% ९४

\twolineshloka
{कस्येयं कर्मणः पक्तिः क्षुत्पिपासे यतो हि मे}
{आहारः कश्च मे देव ब्रूहि त्वं श्रीपितामह}% ९५

\twolineshloka
{ततः पितामहः सम्यक्चिरं ध्यात्वा महामुने}
{मामुवाच ततो वाक्यं नास्ति भोज्यं स्वदेहजम्}% ९६

\twolineshloka
{ॠते ते स्वानि मांसानि भक्षय त्वं तु हि नित्यशः}
{स्वशरीरं त्वया पुष्टं कुर्वता तप उत्तमम्}% ९७

\twolineshloka
{नादत्तं जायते तात श्वेत पश्य महीतले}
{आग्रहाद्भिक्षमाणाय भिक्षापि प्राणिने पुरा}% ९८

\twolineshloka
{न हि दत्ता गृहे भ्रान्त्या मोहादतिथये तदा}
{तेन स्वर्गगतस्यापि क्षुत्पिपासे तवाधुना}% ९९

\twolineshloka
{स त्वं प्रपुष्टमाहारैः स्वशरीरमनुत्तमम्}
{भक्षयस्व च राजेन्द्र सा ते तृप्तिर्भविष्यति1.36.}% १००

\twolineshloka
{एवमुक्तस्ततो देवं ब्रह्माणमहमुक्तवान्}
{भक्षिते च स्वके देहे पुनरन्यन्न मे विभो}% १०१

\twolineshloka
{क्षुधानिवारणं नैव देहस्यास्य विनौदनं}
{खादामि ह्यक्षयं देव प्रियं मे न हि जायते}% १०२

\twolineshloka
{ततोब्रवीत्पुनर्ब्रह्मा तव देहोऽक्षयः कृतः}
{दिनेदिने ते पुष्टात्मा शवः श्वेत भविष्यति}% १०३

\twolineshloka
{यावद्वर्षशतं पूर्णं स्वमांसं खाद भो नृप}
{यदागच्छति चागस्त्यः श्वेतारण्यं महातपाः}% १०४

\twolineshloka
{भगवानतिदुर्धर्षस्तदा कृच्छ्राद्विमोक्ष्यसे}
{स हि तारयितुं शक्तः सेन्द्रानपि सुरासुरान्}% १०५

\twolineshloka
{आहारं कुत्सितं चेमं राजर्षे किं पुनस्तव}
{सुरकार्यं महत्तेन सुकृतं तु महात्मना}% १०६

\twolineshloka
{उदधिं निर्जलं कृत्वा दानवाश्च निपातिताः}
{विन्ध्यश्चादित्यविद्वेषाद्वर्धमानो निवारितः}% १०७

\twolineshloka
{लम्बमाना मही चैषा गुरुत्वेनाधिवासिता}
{दक्षिणा दिग्दिवं याता त्रैलाक्यं विषमस्थितम्}% १०८

\twolineshloka
{मया गत्वा सुरैः सार्द्धं प्रेषितो दक्षिणां दिशम्}
{समां कुरु महाभाग गुरुत्वेन जगत्समम्}% १०९

\twolineshloka
{एवं च तेन मुनिना स्थित्वा सर्वा धरा समा}
{कृता राजेन्द्र मुनिना एवमद्यापि दृश्यते}% ११०

\twolineshloka
{सोहं भगवत श्रुत्वा देवदेवस्य भाषितम्}
{भुञ्जे च कुत्सिताहारं स्वशरीरमनुत्तमम्}% १११

\twolineshloka
{पूर्णं वर्षशतं चाद्य भोजनं कुत्सितं च मे}
{क्षयं नाभ्येति तद्विप्र तृप्तिश्चापि ममोत्तमा}% ११२

\twolineshloka
{तं मुनिं कृच्छ्रसन्तप्तश्चिन्तयामि दिवानिशम्}
{कदा वै दर्शनं मह्यं स मुनिर्दास्यते वने}% ११३

\twolineshloka
{एवं मे चिन्तयानस्य गतं वर्षशतन्त्विह}
{सोगस्त्यो हि गतिर्ब्रह्मन्मुनिर्मे भविता ध्रुवं}% ११४

\twolineshloka
{न गतिर्भविता मह्यं कुम्भयोनिमृते द्विजम्}
{श्रुत्वेत्थं भाषितं राम दृष्ट्वाहारं च कुत्सितम्}% ११५

\twolineshloka
{कृपया परया युक्तस्तं नृपं स्वर्गगामिनम्}
{करोम्यहं सुधाभोज्यं नाशयामि च कुत्सितम्}% ११६

\twolineshloka
{चिन्तयन्नित्यवोचं तमगस्त्यः किं करिष्यति}
{अहमेतत्कुत्सितं ते नाशयामि महामते}% ११७

\twolineshloka
{ईप्सितं प्रार्थयस्वास्मान्मनः प्रीतिकरं परम्}
{स स्वर्गी मां ततः प्राह कथं ब्रह्मवचोन्यथा}% ११८

\twolineshloka
{कर्तुं मुने मया शक्यं न चान्यस्तारयिष्यति}
{ॠते वै कुम्भयोनिं तं मैत्रावरुणसम्भवम्}% ११९

\twolineshloka
{अपृष्टोपि मया ब्रह्मन्नेवमूचे पितामहः}
{एवं ब्रुवाणं तं श्वेतमुक्तवानहमस्मि सः}% १२०

\twolineshloka
{आगतस्तव भाग्येन दृष्टोहं नात्र संशयः}
{ततः स्वर्गी स मां ज्ञात्वा दण्डवत्पतितो भुवि}% १२१

\onelineshloka*
{तमुत्थाप्य ततो रामाब्रवं किं ते करोम्यहम्}

\uvacha{राजोवाच}

\onelineshloka
{आहारात्कुत्सिताद्ब्रह्मंस्तारयस्वाद्य दुष्कृतात्}% १२२

\twolineshloka
{येन लोकोऽक्षयः स्वर्गो भविता त्वत्कृतेन मे}
{ततः प्रतिग्रहो दत्तो जगद्वन्द्य नृपेण हि}% १२३

%%% CHECK FOR MISSING SHLOKAS!?

\onelineshloka
{भवान्मामनुगृह्णातु प्रतीच्छस्व प्रतिग्रहम्}% १२७

\twolineshloka
{कृता मतिस्तारणाय न लोभाद्रघुनन्दन}
{गृहीते भूषणे राम मम हस्तगते तदा}% १२८

\twolineshloka
{मानुषः पौर्विको देहस्तदा नष्टोस्य भूपते}
{प्रणष्टे तु शरीरे च राजर्षिः परया मुदा}% १२९

\twolineshloka
{मयोक्तोसौ विमानेन जगाम त्रिदिवं पुनः}
{तेन मे शक्रतुल्येन दत्तमाभरणं शुभं}% १३०

\twolineshloka
{तस्मिन्निमित्ते काकुत्स्थ दत्तमद्भुतकर्मणा}
{श्वेतो वैदर्भको राजा तदाभूद्गतकल्मषः}% १३१

॥इति श्रीपाद्मपुराणे प्रथमे सृष्टिखण्डे रामागस्त्यसंवादो नाम षट्त्रिंशोऽध्यायः॥३६॥

\sect{सप्तत्रिंशोऽध्यायः 1.37}

\uvacha{पुलस्त्य उवाच}

\twolineshloka
{तदद्भुततमं वाक्यं श्रुत्वा च रघुनन्दनः}
{गौरवाद्विस्मयाच्चापि भूयः प्रष्टुं प्रचक्रमे}% १

\uvacha{राम उवाच}

\twolineshloka
{भगवंस्तद्वनं घोरं यत्रासौ तप्तवांस्तपः}
{श्वेतो वैदर्भको राजा तदद्भुतमभूत्कथं}% २

\twolineshloka
{विषमं तद्वनं राजा शून्यं मृगविवर्जितं}
{प्रविष्टस्तप आस्थातुं कथं वद महामुने}% ३

\twolineshloka
{समन्ताद्योजनशतं निर्मनुष्यमभूत्कथं}
{भवान्कथं प्रविष्टस्तद्येन कार्येण तद्वद}% ४

\uvacha{अगस्त्य उवाच}

\twolineshloka
{पुरा कृतयुगे राजा मनुर्दण्डधरः प्रभुः}
{तस्य पुत्रोथ नाम्नासीदिक्ष्वाकुरमितद्युतिः}% ५

\twolineshloka
{तं पुत्रं पूर्वजं राज्ये निक्षिप्य भुविसम्मतम्}
{पृथिव्यां राजवंशानां भव राजेत्युवाच ह}% ६

\twolineshloka
{तथेति च प्रतिज्ञातं पितुः पुत्रेण राघव}
{ततःपरमसंहृष्टः पुनस्तं प्रत्यभाषत}% ७

\twolineshloka
{प्रीतोस्मि परमोदार कर्मणा ते न संशयः}
{दण्डेन च प्रजा रक्ष न च दण्डमकारणम्}% ८

\twolineshloka
{अपराधिषु यो दण्डः पात्यते मानवैरिह}
{स दण्डो विधिवन्मुक्तः स्वर्गं नयति पार्थिवम्}% ९

\twolineshloka
{तस्माद्दण्डे महाबाहो यत्नवान्भव पुत्रक}
{धर्मस्ते परमो लोके कृत एवं भविष्यति}% १०

\twolineshloka
{इति तं बहुसन्दिश्य मनुः पुत्रं समाधिना}
{जगाम त्रिदिवं हृष्टो ब्रह्मलोकमनुत्तमम्}% ११

\twolineshloka
{जनयिष्ये कथं पुत्रानिति चिन्तापरोऽभवत्}
{कर्मभिर्बहुभिस्तैस्तैस्ससुतैस्संयुतोऽभवत्}% १२

\twolineshloka
{तोषयामास पुत्रैस्स पितॄन्देवसुतोपमैः}
{सर्वेषामुत्तमस्तेषां कनीयान्रघुनन्दन}% १३

\twolineshloka
{शूरश्च कृतविद्यश्च गुरुश्च जनपूजया}
{नाम तस्याथ दण्डेति पिता चक्रे स बुद्धिमान्}% १४

\twolineshloka
{भविष्यद्दण्डपतनं शरीरे तस्य वीक्ष्य च}
{सम्पश्यमानस्तं दोषं घोरं पुत्रस्य राघव}% १५

\twolineshloka
{स विन्ध्यनीलयोर्मध्ये राज्यमस्य ददौ प्रभुः}
{स दण्डस्तत्र राजाभूद्रम्ये पर्वतमूर्द्धनि}% १६

\twolineshloka
{पुरं चाप्रतिमं तेन निवेशाय तथा कृतम्}
{नाम तस्य पुरस्याथ मधुमत्तमिति स्वयम्}% १७

\twolineshloka
{तथादेशेन सम्पन्नः शूरो वासमथाकरोत्}
{एवं राजा स तद्राज्यं चकार सपुरोहितः}% १८

\twolineshloka
{प्रहृष्ट सुप्रजाकीर्णं देवराजो यथा दिवि}
{ततः स दण्डः काकुत्स्थ बहुवर्षगणायुतम्}% १९

\twolineshloka
{अकारयत्तु धर्मात्मा राज्यं निहतकण्टकं}
{अथ काले तु कस्मिंश्चिद्राजा भार्गवमाश्रमम्}% २०

\twolineshloka
{रमणीयमुपाक्रामच्चैत्रमासे मनोरमे}
{तत्र भार्गवकन्यां तु रूपेणाप्रतिमां भुवि}% २१

\twolineshloka
{विचरन्तीं वनोद्देशे दण्डोऽपश्यदनुत्तमाम्}
{उत्तुङ्गपीवरीं श्यामां चन्द्राभवदनां शुभाम्}% २२

\twolineshloka
{सुनासां चारुसर्वाङ्गीं पीनोन्नतपयोधराम्}
{मध्ये क्षामां च विस्तीर्णां दृष्ट्वा तां कुरुते मुदम्}% २३

\twolineshloka
{एकवस्त्रां वने चैकां प्रथमे यौवने स्थिताम्}
{स तां दृष्ट्वात्वधर्मेण अनङ्गशरपीडितः}% २४

\twolineshloka
{अभिगम्य सुविश्रान्तां कन्यां वचनमब्रवीत्}
{कुतस्त्वमसि सुश्रोणि कस्य चासि सुशोभने}% २५

\twolineshloka
{पीडतोहमनङ्गेन पृच्छामि त्वां सुशोभने}
{त्वया मेऽपहृतं चित्तं दर्शनादेव सुन्दरि}% २६

\twolineshloka
{इदं ते वदनं रम्यं मुनीनां चित्तहारकम्}
{यद्यहं न लभे भोक्तुं मृतं मामवधारय}% २७

\twolineshloka
{त्वया हृता मम प्राणा मां जीवय सुलोचने}
{दासोस्मि ते वरारोहे भक्तं मां भज शोभने}% २८

\twolineshloka
{तस्यैवं तु ब्रुवाणस्य मदोन्मत्तस्य कामिनः}
{भार्गवी प्रत्युवाचेदं वचः सविनयं नृपम्}% २९

\twolineshloka
{भार्गवस्य सुतां विद्धि शुक्रस्याक्लिष्टकर्मणः}
{अरजां नाम राजेन्द्र ज्येष्ठामाश्रमवासिनः}% ३०

\twolineshloka
{शुक्रः पिता मे राजेन्द्र त्वं च शिष्यो महात्मनः}
{धर्मतो भगिनी चाहं भवामि नृपनन्दन}% ३१

\twolineshloka
{एवंविधं वचो वक्तुं न त्वमर्हसि पार्थिव}
{अन्येभ्योपि सुदुष्टेभ्यो रक्ष्या चाहं सदा त्वया}% ३२

\twolineshloka
{क्रोधनो मे पिता रौद्रो भस्मत्वं त्वां समानयेत्}
{अथवा राजधर्मेणासम्बन्धं कुरुषे बलात्}% ३३

\twolineshloka
{पितरं याचयस्व त्वं धर्मदृष्टेन कर्मणा}
{वरयस्व नृपश्रेष्ठ पितरं मे महाद्युतिम्}% ३४

\twolineshloka
{अन्यथा विपुलं दुःखं तव घोरं भवेद्ध्रुवम्}
{क्रुद्धो हि मे पिता सर्वं त्रैलोक्यमभिनिर्दहेत्}% ३५

\twolineshloka
{ततोऽशुभं महाघोरं श्रुत्वा दण्डः सुदारुणम्}
{प्रत्युवाच मदोन्मत्तः शिरसाभिनतः पुनः}% ३६

\twolineshloka
{प्रसादं कुरु सुश्रोणि कामोन्मत्तस्य कामिनि}
{त्वया रुद्धा मम प्राणा विशीर्यन्ति शुभानने}% ३७

\twolineshloka
{त्वां प्राप्य वैरं मेऽत्रास्तु वधो वापि महत्तरः}
{भक्तं भजस्व मां भीरु त्वयि भक्तिर्हि मे परा}% ३८

\twolineshloka
{एवमुक्त्वा तु तां कन्यां बलात्सङ्गृह्य बाहुना}
{अन्येन राज्ञा हस्तेन विवस्त्रा सा तथा कृता}% ३९

\twolineshloka
{अङ्गमङ्गे समाश्लेष्य मुखे चैव मुखं कृतम्}
{विस्फुरन्तीं यथाकामं मैथुनायोपचक्रमे}% ४०

\twolineshloka
{तमनर्थं महाघोरं दण्डः कृत्वा सुदारुणम्}
{नगरं स्वं जगामाशु मदोन्मत्त इव द्विपः}% ४१

\twolineshloka
{भार्गवी रुदती दीना आश्रमस्याविदूरतः}
{प्रत्यपालयदुद्विग्ना पितरं देवसम्मितम्}% ४२

\twolineshloka
{स मुहूर्तादुपस्पृश्य देवर्षिरमितद्युतिः}
{स्वमाश्रमं शिष्यवृतं क्षुधार्तः सन्यवर्तत}% ४३

\twolineshloka
{सोपश्यदरजां दीनां रजसा समभिप्लुताम्}
{चन्द्रस्य घनसंयुक्तां ज्योत्स्नामिव पराजिताम्}% ४४

\twolineshloka
{तस्य रोषः समभवत्क्षुधार्तस्य महात्मनः}
{निर्दहन्निव लोकांस्त्रींस्तान्शिष्यान्समुवाच ह}% ४५

\twolineshloka
{पश्यध्वं विपरीतस्य दण्डस्यादीर्घदर्शिनः}
{विपत्तिं घोरसङ्काशां दीप्तामग्निशिखामिव}% ४६

\twolineshloka
{यन्नाशं दुर्गतिं प्राप्तस्सानुगश्च न संशयः}
{यस्तु दीप्तहुताशस्य अर्चिः संस्पृष्टवानिह}% ४७

\twolineshloka
{यस्मात्स कृतवान्पापमीदृशं घोरसम्मितम्}
{तस्मात्प्राप्स्यति दुर्मेधाः पांसुवर्षमनुत्तमम्}% ४८

\twolineshloka
{कुराजा देशसंयुक्तः सभृत्यबलवाहनः}
{पापकर्मसमाचारो वधं प्राप्स्यति दुर्मतिः}% ४९

\twolineshloka
{समन्ताद्योजनशतं विषयं चास्य दुर्मतेः}
{धुनोतु पांसुवर्षेण महता पाकशासनः1.37.}% ५०

\twolineshloka
{सर्वसत्वानि यानीह जङ्गमस्थावराणि वै}
{सर्वेषां पांसुवर्षेण क्षयः क्षिप्रं भविष्यति}% ५१

\twolineshloka
{दण्डस्य विषयो यावत्तावत्सवनमाश्रमम्}
{पांसुवर्षमिवाकस्मात्सप्तरात्रं भविष्यति}% ५२

\twolineshloka
{इत्युक्त्वा क्रोधसन्तप्तस्तमाश्रमनिवासिनम्}
{जनं जनपदस्यान्ते स्थीयतामित्युवाच ह}% ५३

\twolineshloka
{उक्तमात्रे उशनसा आश्रमावसथो जनः}
{क्षिप्रं तु विषयात्तस्मात्स्थानं चक्रे च बाह्यतः}% ५४

\twolineshloka
{तं तथोक्त्वा मुनिजनमरजामिदमब्रवीत्}
{आश्रमे त्वं सुदुर्मेधे वस चेह समाहिता}% ५५

\twolineshloka
{इदं योजनपर्यन्तमाश्रमं रुचिरप्रभम्}
{अरजे विरजास्तिष्ठ कालमत्र समाश्शतम्}% ५६

\twolineshloka
{श्रुत्वा नियोगं विप्रर्षेररजा भार्गवी तदा}
{तथेति पितरं प्राह भार्गवं भृशदुःखिता}% ५७

\twolineshloka
{इत्युक्त्वा भार्गवो वासं तस्मादन्यमुपाक्रमत्}
{सप्ताहे भस्मसाद्भूतं यथोक्तं ब्रह्मवादिना}% ५८

\twolineshloka
{तस्माद्दण्डस्य विषयो विन्ध्यशैलस्य मानुष}
{शप्तो ह्युशनसा राम तदाभूद्धर्षणे कृते}% ५९

\twolineshloka
{ततःप्रभृति काकुत्स्थ दण्डकारण्यमुच्यते}
{एतत्ते सर्वमाख्यातं यन्मां पृच्छसि राघव}% ६०

\twolineshloka
{सन्ध्यामुपासितुं वीर समयो ह्यतिवर्तते}
{एते महर्षयो राम पूर्णकुम्भाः समन्ततः}% ६१

\twolineshloka
{कृतोदका नरव्याघ्र पूजयन्ति दिवाकरम्}
{सर्वैरॄषिभिरभ्यस्तैः स्तोत्रैर्ब्रह्मादिभिः कृतैः}% ६२

\twolineshloka
{रविरस्तङ्गतो राम गत्वोदकमुपस्पृश}
{ॠषेर्वचनमादाय रामः सन्ध्यामुपासितुम्}% ६३

\twolineshloka
{उपचक्राम तत्पुण्यं ससरोरघुनन्दनः}
{अथ तस्मिन्वनोद्देशे रम्ये पादपशोभिते}% ६४

\twolineshloka
{नदपुण्ये गिरिवरे कोकिलाशतमण्डिते}
{नानापक्षिरवोद्याने नानामृगसमाकुले}% ६५

\twolineshloka
{सिंहव्याघ्रसमाकीर्णे नानाद्विजसमावृते}
{गृध्रोलूकौ प्रवसितौ बहून्वर्षगणानपि}% ६६

\twolineshloka
{अथोलूकस्य भवनं गृध्रः पापविनिश्चयः}
{ममेदमिति कृत्वाऽसौ कलहं तेन चाकरोत्}% ६७

\twolineshloka
{राजा सर्वस्य लोकस्य रामो राजीवलोचनः}
{तं प्रपद्यावहै शीघ्रं कस्यैतद्भवनं भवेत्}% ६८

\twolineshloka
{गृध्रोलूकौ प्रपद्येतां जातकोपावमर्षिणौ}
{रामं प्रपद्यतौ शीघ्रं कलिव्याकुलचेतसौ}% ६९

\twolineshloka
{तौ परस्परविद्वेषौ स्पृशतश्चरणौ तथा}
{अथ दृष्ट्वा राघवेन्द्रं गृध्रो वचनमब्रवीत्}% ७०

\twolineshloka
{सुराणामसुराणां च त्वं प्रधानो मतो मम}
{बृहस्पतेश्च शुक्राच्च त्वं विशिष्टो महामतिः}% ७१

\twolineshloka
{परावरज्ञो भूतानां मर्त्ये शक्र इवापरः}
{दुर्निरीक्षो यथा सूर्यो हिमवानिव गौरवे}% ७२

\twolineshloka
{सागरश्चासि गाम्भीर्ये लोकपालो यमो ह्यसि}
{क्षान्त्या धरण्या तुल्योसि शीघ्रत्वे ह्यनिलोपमः}% ७३

\twolineshloka
{गुरुस्त्वं सर्वसम्पन्नो विष्णुरूपोसि राघव}
{अमर्षी दुर्जयो जेता सर्वास्त्रविधिपारगः}% ७४

\twolineshloka
{शृणु त्वं मम देवेश विज्ञाप्यं नरपुङ्गव}
{ममालयं पूर्वकृतं बाहुवीर्येण वै प्रभो}% ७५

\twolineshloka
{उलूको हरते राजंस्त्वत्समीपे विशेषतः}
{ईदृशोयं दुराचारस्त्वदाज्ञा लङ्घको नृप}% ७६

\twolineshloka
{प्राणान्तिकेन दण्डेन राम शासितुमर्हसि}
{एवमुक्ते तु गृध्रेण उलूको वाक्यमब्रवीत्}% ७७

\twolineshloka
{शृणु देव मम ज्ञाप्यमेकचित्तो नराधिप}
{सोमाच्छक्राच्च सूर्याच्च धनदाच्च यमात्तथा}% ७८

\twolineshloka
{जायते वै नृपो राम किञ्चिद्भवति मानुषः}
{त्वं तु सर्वमयो देवो नारायणपरायणः}% ७९

\twolineshloka
{प्रोच्यते सोमता राजन्सम्यक्कार्ये विचारिते}
{सम्यग्रक्षसि तापेभ्यस्तमोघ्नो हि यतो भवान्}% ८०

\twolineshloka
{दोषे दण्डात्प्रजानां त्वं यतः पापभयापहः}
{दाता प्रहर्ता गोप्ता च तेनेन्द्र इव नो भवान्}% ८१

\twolineshloka
{अधृष्यः सर्वभूतेषु तेजसा चानलो मतः}
{अभीक्ष्णं तपसे पापांस्तेन त्वं राम भास्करः}% ८२

\twolineshloka
{साक्षाद्वित्तेशतुल्यस्त्वमथवा धनदाधिकः}
{चित्तायत्ता तु पत्नीश्रीर्नित्यं ते राजसत्तम}% ८३

\twolineshloka
{धनदस्य तु कोशेन धनदस्तेन वैभवान्}
{समः सर्वेषु भूतेषु स्थावरेषु चरेषु च}% ८४

\twolineshloka
{शत्रौ मित्रे च ते दृष्टिः समन्ताद्याति राघव}
{धर्मेण शासनं नित्यं व्यवहारविधिक्रमैः}% ८५

\twolineshloka
{यस्य रुष्यसि वै राम मृत्युस्तस्याभिधीयते}
{गीयसे तेन वै राजन्यम इत्यभिविश्रुतः}% ८६

\twolineshloka
{यश्चासौ मानुषो भावो भवतो नृपसत्तम}
{आनृशंस्यपरो राजा सर्वेषु कृपयान्वितः}% ८७

\twolineshloka
{दुर्बलस्य त्वनाथस्य राजा भवति वै बलम्}
{अचक्षुषो भवेच्चक्षुरमतेषु मतिर्भवेत्}% ८८

\twolineshloka
{अस्माकमपि नाथस्त्वं श्रूयतां मम धार्मिक}
{भवता तत्र मन्तव्यं यथैते किल पक्षिणः}% ८९

\twolineshloka
{योस्मन्नाथः स पक्षीन्द्रो भवतो विनियोज्यकः}
{अस्वाम्यं देव नास्माकं सन्निधौ भवतः प्रभो}% ९०

\twolineshloka
{भवतैव कृतं पूर्वं भूतग्रामं चतुर्विधम्}
{ममालयप्रविष्टस्तु गृध्रो मां बाधते नृप}% ९१

\twolineshloka
{भवान्देवमनुष्येषु शास्ता वै नरपुङ्गव}
{एतच्छ्रुत्वा तु वै रामः सचिवानाह्वयत्स्वयम्}% ९२

\twolineshloka
{विष्टिर्जयन्तो विजयः सिद्धार्थो राष्ट्रवर्धनः}
{अशोको धर्मपालश्च सुमन्त्रश्च महाबलः}% ९३

\twolineshloka
{एते रामस्य सचिवा राज्ञो दशरथस्य च}
{नीतियुक्ता महात्मानः सर्वशास्त्रविशारदाः}% ९४

\twolineshloka
{सुशान्ताश्च कुलीनाश्च नये मन्त्रे च कोविदाः}
{तानाहूय स धर्मात्मा पुष्पकादवरुह्य च}% ९५

\twolineshloka
{गृध्रोलूकौ विवदन्तौ पृच्छति स्म रघूत्तमः}
{कति वर्षाणि भो गृध्र तवेदं निलयं कृतं}% ९६

\twolineshloka
{एतन्मे कौतुकं ब्रूहि यदि जानासि तत्त्वतः}
{एतच्छ्रुत्वा वचो गृध्रो बभाषे राघवं स्थितं}% ९७

\twolineshloka
{इयं वसुमती राम मानुषैर्बहुबाहुभिः}
{उच्छ्रितैराचिता सर्वा तदाप्रभृति मद्गृहं}% ९८

\twolineshloka
{उलूकस्त्वब्रवीद्रामं पादपैरुपशोभिता}
{यदैव पृथिवी राजंस्तदाप्रभृति मे गृहं}% ९९

\twolineshloka
{एतच्छ्रुत्वा तु रामो वै सभासद उवाचह}
{न सा सभा यत्र न सन्ति वृद्धा वृद्धा न ते ये न वदन्ति धर्मम्}% १००

\twolineshloka
{नासौ धर्मो यत्र न चास्ति सत्यं न तत्सत्यं यच्छलमभ्युपैति}
{ये तु सभ्याः सभां गत्वा तूष्णीं ध्यायन्त आसते}% १०१

\twolineshloka
{यथाप्राप्तं न ब्रुवते सर्वे तेऽनृतवादिनः}
{न वक्ति च श्रुतं यश्च कामात्क्रोधात्तथा भयात्}% १०२

\twolineshloka
{सहस्रं वारुणाः पाशाः प्रतिमुञ्चन्ति तं नरं}
{तेषां संवत्सरे पूर्णे पाश एकः प्रमुच्यते}% १०३

\twolineshloka
{तस्मात्सत्यं तु वक्तव्यं जानता सत्यमञ्जसा}
{एतच्छ्रुत्वा तु सचिवा राममेवाब्रुवंस्तदा}% १०४

\twolineshloka
{उलूकः शोभते राजन्न तु गृध्रो महामते}
{त्वं प्रमाणं महाराज राजा हि परमा गतिः}% १०५

\twolineshloka
{राजमूलाः प्रजाः सर्वा राजा धर्मः सनातनः}
{शास्ता राजा नृणां येषां न ते गच्छन्ति दुर्गतिम्}% १०६

\twolineshloka
{वैवस्वतेन मुक्ताश्च भवन्ति पुरुषोत्तमाः}
{सचिवानां वचः श्रुत्वा रामो वचनमब्रवीत्}% १०७

\twolineshloka
{श्रूयतामभिधास्यामि पुराणं यदुदाहृतं}
{द्यौः सचन्द्रार्कनक्षत्रा सपर्वतमहीद्रुमम्}% १०८

\twolineshloka
{सलिलार्णवसम्मग्नं त्रैलोक्यं सचराचरं}
{एकमेव तदा ह्यासीत्सर्वमेकमिवाम्बरं}% १०९

\twolineshloka
{पुनर्भूः सह लक्ष्म्या च विष्णोर्जठरमाविशत्}
{तां निगृह्य महातेजाः प्रविश्य सलिलार्णवं}% ११०

\twolineshloka
{सुष्वाप हि कृतात्मा स बहुवर्षशतान्यपि}
{विष्णौ सुप्ते ततो ब्रह्मा विवेश जठरं ततः}% १११

\twolineshloka
{बहुस्रोतं च तं ज्ञात्वा महायोगी समाविशत्}
{नाभ्यां विष्णोः समुद्भूतं पद्मं हेमविभूषितं}% ११२

\twolineshloka
{स तु निर्गम्य वै ब्रह्मा योगी भूत्वा महाप्रभुः}
{सिसृक्षुः पृथिवीं वायुं पर्वतांश्च महीरुहान्}% ११३

\twolineshloka
{तदन्तराः प्रजाः सर्वा मानुषांश्च सरीसृपान्}
{जरायुजाण्डजान्सर्वान्ससर्ज स महातपाः}% ११४

\twolineshloka
{तस्य गात्रसमुत्पन्नः कैटभो मधुना सह}
{दानवौ तौ महावीर्यौ घोरौ लब्धवरौ तदा}% ११५

\twolineshloka
{दृष्ट्वा प्रजापतिं तत्र क्रोधाविष्टावुभौ नृप}
{वेगेन महता भोक्तुं स्वयम्भुवमधावतां}% ११६

\twolineshloka
{दृष्ट्वा सत्वानि सर्वाणि निस्सरन्ति पृथक्पृथक्}
{ब्रह्मणा संस्तुतो विष्णुर्हत्वा तौ मधुकैटभौ}% ११७

\twolineshloka
{पृथिवीं वर्धयामास स्थित्यर्थं मेदसा तयोः}
{मेदोगन्धा तु धरणी मेदिनीत्यभिधां गता}% ११८

\twolineshloka
{तस्माद्गृध्रस्त्वसत्यो वै पापकर्मापरालयम्}
{स्वीयं करोति पापात्मा दण्डनीयो न संशयः}% ११९

\twolineshloka
{ततोऽशरीरिणीवाणी अन्तरिक्षात्प्रभाषते}
{मा वधी राम गृध्रं त्वं पूर्वन्दग्धं तपोबलात्}% १२०

\twolineshloka
{पुरा गौतम दग्धोऽयं प्रजानाथो जनेश्वर}
{ब्रह्मदत्तस्तु नामैष शूरः सत्यव्रतः शुचिः}% १२१

\twolineshloka
{गृहमागत्य विप्रर्षेर्भोजनं प्रत्ययाचत}
{साग्रं वर्षशतं चैव भुक्तवान्नृपसत्तम}% १२२

\twolineshloka
{ब्रह्मदत्तस्य वै तस्य पाद्यमर्घ्यं स्वयं ततः}
{आत्मनैवाकरोत्सम्यग्भोजनार्थं महाद्युते}% १२३

\twolineshloka
{समाविश्य गृहं तस्य आहारे तु महात्मनः}
{नारीं पूर्णस्तनीं दृष्ट्वा हस्तेनाथ परामृशत्}% १२४

\twolineshloka
{अथ क्रुद्धेन मुनिना शापो दत्तः सुदारुणः}
{गृध्रत्वं गच्छ वै मूढ राजा मुनिमथाब्रवीत्}% १२५

\twolineshloka
{कृपां कुरु महाभाग शापोद्धारो भविष्यति}
{दयालुस्तद्वचः श्रुत्वा पुनराह नराधिप}% १२६

\twolineshloka
{उत्पत्स्यते रघुकुले रामो नाम महायशाः}
{इक्ष्वाकूणां महाभागो राजा राजीवलोचनः}% १२७

\twolineshloka
{तेन दृष्टो विपापस्त्वं भविता नरपुङ्गव}
{दृष्टो रामेण तच्छ्रुत्वा बभूव पृथिवीपतिः}% १२८

\twolineshloka
{गृध्रत्वं त्यज्य वै शीघ्रं दिव्यगन्धानुलेपनः}
{पुरुषो दिव्यरूपोऽसौ बभाषे तं नराधिपं}% १२९

\twolineshloka
{साधु राघव धर्मज्ञ त्वत्प्रसादादहं विभो}
{विमुक्तो नरकाद्घोरादपापस्तु त्वया कृतः}% १३०

\twolineshloka
{विसर्जितं मया गार्ध्यं नररूपी महीपतिः}
{उलूकं प्राह धर्मज्ञ स्वगृहं विश कौशिक}% १३१

\twolineshloka
{अहं सन्ध्यामुपासित्वा गमिष्ये यत्र वै मुनिः}
{अथोदकमुपस्पृश्य सन्ध्यामन्वास्य पश्चिमां}% १३२

\twolineshloka
{आश्रमं प्राविशद्रामः कुम्भयोनेर्महात्मनः}
{तस्यागस्त्यो बहुगुणं फलमूलं च सादरं}% १३३

\twolineshloka
{रसवन्ति च शाकानि भोजनार्थमुपाहरत्}
{सभुक्तवान्नरव्याघ्रस्तदन्नममृतोपमम्}% १३४

\twolineshloka
{प्रीतश्च परितुष्टश्च तां रात्रिं समुपावसत्}
{प्रभाते काल्यमुत्थाय कृत्वाह्निकमरिन्दम}% १३५

\twolineshloka
{ॠषिं समभिचक्राम गमनाय रघूत्तमः}
{अभिवाद्याब्रवीद्रामो महर्षिं कुम्भसम्भवम्}% १३६

\twolineshloka
{आपृच्छे साधये ब्रह्मन्ननुज्ञातुं त्वमर्हसि}
{धन्योस्म्यनुगृहीतोस्मि दर्शनेन महामुने}% १३७

\twolineshloka
{दिष्ट्या चाहं भविष्यामि पावनात्मा महात्मनः}
{एवं ब्रुवति काकुत्स्थे वाक्यमद्भुतदर्शनं}% १३८

\twolineshloka
{उवाच परमप्रीतो बाष्पनेत्रस्तपोधनः}
{अत्यद्भुतमिदं वाक्यं तव राम शुभाक्षरं}% १३९

\twolineshloka
{पावनं सर्वभूतानां त्वयोक्तं रघुनन्दन}
{मुहूर्तमपि राम त्वां मैत्रेणेक्षन्ति ये नराः}% १४०

\twolineshloka
{पावितास्सर्वसूक्तैस्ते कथ्यन्ते त्रिदिवौकसः}
{ये च त्वां घोरचक्षुर्भिरीक्षन्ते प्राणिनो भुवि}% १४१

\twolineshloka
{ते हता ब्रह्मदण्डेन सद्यो नरकगामिनः}
{ईदृशस्त्वं रघुश्रेष्ठ पावनः सर्वदेहिनां}% १४२

\twolineshloka
{कथयन्तश्च लोकास्त्वां सिद्धिमेष्यन्ति राघव}
{गच्छस्वानातुरोऽविघ्नं पन्थानमकुतोभयः}% १४३

\twolineshloka
{प्रशाधि राज्यं धर्मेण गतिस्तु जगतां भवान्}
{एवमुक्तस्तु मुनिना प्राञ्जलि प्रग्रहो नृपः}% १४४

\twolineshloka
{अभिवादयितुं चक्रे सोऽगस्त्यमृषिसत्तमम्}
{अभिवाद्य मुनिश्रेष्ठंस्तांश्च सर्वांस्तपोधिकान्}% १४५

\twolineshloka
{अथारोहत्तदाव्यग्रः पुष्पकं हेमभूषितम्}
{तं प्रयान्तं मुनिगणा आशीर्वादैस्समन्ततः}% १४६

\twolineshloka
{अपूपुजन्नरेन्द्रं तं सहस्राक्षमिवामराः}
{ततोऽर्धदिवसे प्राप्ते रामः सर्वार्थकोविदः}% १४७

\twolineshloka
{अयोध्यां प्राप्य काकुत्स्थः पद्भ्यां कक्षामवातरत्}
{ततो विसृज्य रुचिरं पुष्पकं कामवाहितं}% १४८

\twolineshloka
{कक्षान्तराद्विनिष्क्रम्य द्वास्थान्राजाऽब्रवीदिदं}
{लक्ष्मणं भरतं चैव गच्छध्वं लघुविक्रमाः}% १४९

\twolineshloka
{ममागमनमाख्याय समानयत मा चिरम्}
{श्रुत्वाथ भाषितं द्वास्था रामस्याक्लिष्टकर्मणः1.37.}% १५०

\twolineshloka
{गत्वा कुमारावाहूय राघवाय न्यवदेयन्}
{द्वास्थैः कुमारावानीतौ राघवस्य निदेशतः}% १५१

\twolineshloka
{दृष्ट्वा तु राघवः प्राप्तौ प्रियौ भरतलक्ष्मणौ}
{समालिङ्ग्य तु रामस्तौ वाक्यं चेदमुवाच ह}% १५२

\twolineshloka
{कृतं मया यथातथ्यं द्विजकार्यमनुत्तमं}
{धर्महेतुमतो भूयः कर्तुमिच्छामि राघवौ}% १५३

\twolineshloka
{भवद्भ्यामात्मभूताभ्यां राजसूयं क्रतूत्तमं}
{सहितो यष्टुमिच्छामि यत्र धर्मश्च शाश्वतः}% १५४

\twolineshloka
{पुष्करस्थेन वै पूर्वं ब्रह्मणा लोककारिणा}
{शतत्रयेण यज्ञानामिष्टं षष्ट्याधिकेन च}% १५५

\twolineshloka
{इष्ट्वा हि राजसूयेन सोमो धर्मेण धर्मवित्}
{प्राप्तः सर्वेषु लोकेषु कीर्तिस्थानमनुत्तमम्}% १५६

\twolineshloka
{इष्ट्वा हि राजसूयेन मित्रः शत्रुनिबर्हणः}
{मुहूर्तेन सुशुद्धेन वरुणत्वमुपागतः}% १५७

\onelineshloka*
{तस्माद्भवन्तौ सञ्चिन्त्य कार्येस्मिन्वदतं हि तत्}

\uvacha{भरत उवाच}

\onelineshloka
{त्वं धर्मः परमः साधो त्वयि सर्वा वसुन्धरा}% १५८

\twolineshloka
{प्रतिष्ठिता महाबाहो यशश्चामितविक्रम}
{महीपालाश्च सर्वे त्वां प्रजापतिमिवामराः}% १५९

\twolineshloka
{निरीक्षन्ते महात्मानो लोकनाथ तथा वयं}
{प्रजाश्च पितृवद्राजन्पश्यन्ति त्वां महामते}% १६०

\twolineshloka
{पृथिव्यां गतिभूतोसि प्राणिनामिह राघव}
{सत्वमेवंविधं यज्ञं नाहर्त्तासि परन्तप}% १६१

\twolineshloka
{पृथिव्यां सर्वभूतानां विनाशो दृश्यते यतः}
{श्रूयते राजशार्दूल सोमस्य मनुजेश्वर}% १६२

\twolineshloka
{ज्योतिषां सुमहद्युद्धं सङ्ग्रामे तारकामये}
{तारा बृहस्पतेर्भार्या हृता सोमेनकामतः}% १६३

\twolineshloka
{तत्र युद्धं महद्वृत्तं देवदानवनाशनम्}
{वरुणस्य क्रतौ घोरे सङ्ग्रामे मत्स्यकच्छपाः}% १६४

\twolineshloka
{निवृत्ते राजशार्दूल सर्वे नष्टा जलेचराः}
{हरिश्चन्द्रस्य यज्ञान्ते राजसूयस्य राघव}% १६५

\twolineshloka
{आडीबकम्महद्युद्धं सर्वलोकविनाशनम्}
{पृथिव्यां यानि सत्वानि तिर्यग्योनिगतानि वै}% १६६

\twolineshloka
{दिव्यानां पार्थिवानां च राजसूये क्षयः श्रुतः}
{स त्वं पुरुषशार्दूल बुद्ध्या सञ्चिन्त्य पार्थिव}% १६७

\twolineshloka
{प्राणिनां च हितं सौम्यं पूर्णधर्मं समाचर}
{भरतस्य वचः श्रुत्वा राघवः प्राह सादरम्}% १६८

\twolineshloka
{प्रीतोस्मि तव धर्मज्ञ वाक्येनानेन शत्रुहन्}
{निवर्तिता राजसूयान्मतिर्मे धर्मवत्सल}% १६९

\twolineshloka
{पूर्णं धर्मं करिष्यामि कान्यकुब्जे च वामनम्}
{स्थापयिष्याम्यहं वीर सा मे ख्यातिर्दिवं गता}% १७०

\onelineshloka
{भविष्यति न सन्देहो यथा गङ्गा भगीरथात्}% १७१

॥इति श्रीपाद्मपुराणे प्रथमे सृष्टिखण्डे यज्ञनिवारणं नाम सप्तत्रिंशोऽध्यायः॥३७॥

\sect{अष्टात्रिंशोऽध्यायः}

\uvacha{भीष्म उवाच}

\twolineshloka
{कथं रामेण विप्रर्षे कान्यकुब्जे तु वामनः}
{स्थापितः क्व च लब्धोसौ विस्तरान्मम कीर्तय}% १

\twolineshloka
{तथा हि मधुरा चैषा या वाणी रामकीर्तने}
{कीर्तिता भगवन्मह्यं हृता कर्णसुखावह}% २

\twolineshloka
{अनुरागेण तं लोकाः स्नेहात्पश्यन्ति राघवम्}
{धर्मज्ञश्च कृतज्ञश्च बुद्ध्या च परिनिष्ठितः}% ३

\twolineshloka
{प्रशास्ति पृथिवीं सर्वां धर्मेण सुसमाहितः}
{तस्मिन्शासति वै राज्यं सर्वकामफलाद्रुमाः}% ४

\twolineshloka
{रसवन्तः प्रभूताश्च वासांसि विविधानि च}
{अकृष्टपच्या पृथिवी निःसपत्ना महात्मनः}% ५

\twolineshloka
{देवकार्यं कृतं तेन रावणो लोककण्टकः}
{सपुत्रोमात्यसहितो लीलयैव निपातितः}% ६

\twolineshloka
{तस्यबुद्धिस्समुत्पन्ना पूर्णे धर्मे द्विजोत्तम}
{तस्याहं चरितं सर्वं श्रोतुमिच्छामि वै मुने}% ७

\uvacha{पुलस्त्य उवाच}

\twolineshloka
{कस्यचित्त्वथ कालस्य रामो धर्मपथे स्थितः}
{यच्चकार महाबाहो शृणुष्वैकमना नृप}% ८

\twolineshloka
{सस्मार राक्षसेन्द्रं तं कथं राजा विभीषणः}
{लङ्कायां संस्थितो राज्यं करिष्यति च राक्षसः}% ९

\twolineshloka
{गीर्वाणेषु प्रातिकूल्यं विनाशस्य तु लक्षणम्}
{मया तस्य तु तद्दत्तं राज्यं चन्द्रार्ककालिकम्}% १०

\twolineshloka
{तस्याविनाशतः कीर्तिः स्थिरा मे शाश्वती भवेत्}
{रावणेन तपस्तप्तं विनाशायात्मनस्त्विह}% ११

\twolineshloka
{विध्वस्तः स च पापिष्ठो देवकार्ये मयाधुना}
{तदिदानीं मयान्वेष्यः स्वयं गत्वा विभीषणः}% १२

\twolineshloka
{सन्देष्टव्यं हितं तस्य येन तिष्ठेत्स शाश्वतम्}
{एवं चिन्तयतस्तस्य रामस्यामिततेजसः}% १३

\twolineshloka
{आजगामाथ भरतो रामं दृष्ट्वाब्रवीदिदम्}
{किं त्वं चिन्तयसे देव न रहस्यं वदस्व मे}% १४

\twolineshloka
{देवकार्ये धरायां वा स्वकार्ये वा नरोत्तम}
{एवं ब्रुवन्तं भरतं ध्यायमानमवस्थितम्}% १५

\twolineshloka
{अब्रवीद्राघवो वाक्यं रहस्यं तु न वै तव}
{भवान्बहिश्चरः प्राणो लक्ष्मणश्च महायशाः}% १६

\twolineshloka
{अवेद्यं भवतो नास्ति मम सत्यं विधारय}
{एषा मे महती चिन्ता कथं देवैर्विभीषणः}% १७

\twolineshloka
{वर्तते यद्धितार्थं वै दशग्रीवो निपातितः}
{गमिष्ये तदहं लङ्कां यत्र चासौ विभीषणः}% १८

\twolineshloka
{तं च दृष्ट्वा पुरीं तां तु कार्यमुक्त्वा च राक्षसम्}
{आलोक्य सर्ववसुधां सुग्रीवं वानरेश्वरम्}% १९

\twolineshloka
{महाराजं च शत्रुघ्नं भातृपुत्रांश्च सर्वशः}
{एवं वदति काकुत्स्थे भरतः पुरतः स्थितः}% २०

\twolineshloka
{उवाच राघवं वाक्यं गमिष्ये भवता सह}
{एवं कुरु महाबाहो सौमित्रिरिह तिष्ठतु}% २१

\twolineshloka
{इत्युक्त्वा भरतं रामः सौमित्रं चाह वै पुरे}
{रक्षाकार्या त्वया वीर यावदागमनं हि नौ}% २२

\twolineshloka
{एवं लक्ष्मणमादिश्य ध्यात्वा वै पुष्पकं नृप}
{आरुरोह स वै यानं कौसल्यानन्दवर्धनः}% २३

\twolineshloka
{पुष्पकं तु ततः प्राप्तं गान्धारविषयो यतः}
{भरतस्य सुतौ दृष्ट्वा जगन्नीतिं निरीक्ष्य च}% २४

\twolineshloka
{पूर्वां दिशं ततो गत्वा लक्ष्मणस्य सुतौ यतः}
{पुरेषु तेषु षड्रात्रमुषित्वा रघुनन्दनौ}% २५

\twolineshloka
{गतौ तेन विमानेन दक्षिणामभितो दिशम्}
{गङ्गायामुनसम्भेदं प्रयागमृषिसेवितम्}% २६

\twolineshloka
{अभिवाद्य भरद्वाजमत्रेराश्रममीयतुः}
{सम्भाष्य च मुनींस्तत्र जनस्थानमुपागतौ}% २७

\uvacha{राम उवाच}

\twolineshloka
{अत्र पूर्वं हृता सीता रावणेन दुरात्मना}
{हत्वा जटायुषं गृध्रं योसौ पितृसखो हि नौ}% २८

\twolineshloka
{अत्रास्माकं महद्युद्धं कबन्धेन कुबुद्धिना}
{हतेन तेन दग्धेन सीतास्ते रावणालये}% २९

\twolineshloka
{ॠष्यमूके गिरिवरे सुग्रीवो नाम वानरः}
{स ते करिष्यते साह्यं पम्पां व्रज सहानुजः}% ३०

\twolineshloka
{पम्पासरः समासाद्य शबरीं गच्छ तापसीम्}
{इत्युक्तो दुःखितो वीर निराशो जीविते स्थितः}% ३१

\twolineshloka
{इयं सा नलिनी वीर यस्यां वै लक्ष्मणोवदत्}
{मा कृथाः पुरुषव्याघ्र शोकं शत्रुविनाशन}% ३२

\twolineshloka
{आज्ञाकारिणि भृत्ये च मयि प्राप्स्यसि मैथिलीम्}
{अत्र मे वार्षिका मासा गता वर्षशतोपमाः}% ३३

\twolineshloka
{अत्रैव निहतो वाली सुग्रीवार्थे परन्तप}
{एषा सा दृश्यते नूनं किष्किन्धा वालिपालिता}% ३४

\twolineshloka
{यस्यां वै स हि धर्मात्मा सुग्रीवो वानरेश्वरः}
{वानरैः सहितो वीर तावदास्ते समाः शतम्}% ३५

\twolineshloka
{वानरैस्सह सुग्रीवो यावदास्ते सभां गतः}
{तावत्तत्रागतौ वीरौ पुर्यां भरतराघवौ}% ३६

\twolineshloka
{दृष्ट्वा स भ्रातरौ प्राप्तौ प्रणिपत्याब्रवीदिदम्}
{क्व युवां प्रस्थितौ वीरौ कार्यं किं नु करिष्यथः}% ३७

\twolineshloka
{विनिवेश्यासने तौ च ददावर्घ्ये स्वयं तदा}
{एवं सभास्थिते तत्र धर्मिष्टे रघुनन्दने}% ३८

\twolineshloka
{अङ्गदोथ हनूमांश्च नलो नीलश्च पाटलः}
{गजो गवाक्षो गवयः पनसश्च महायशाः}% ३९

\twolineshloka
{पुरोधसो मन्त्रिणश्च दैवज्ञो दधिवक्रकः}
{नीलश्शतबलिर्मैन्दो द्विविदो गन्धमादनः}% ४०

\twolineshloka
{वीरबाहुस्सुबाहुश्च वीरसेनो विनायकः}
{सूर्याभः कुमुदश्चैव सुषेणो हरियूथपः}% ४१

\twolineshloka
{ॠषभो विनतश्चैव गवाख्यो भीमविक्रमः}
{ॠक्षराजश्च धूम्रश्च सहसैन्यैरुपागताः}% ४२

\twolineshloka
{अन्तःपुराणि सर्वाणि रुमा तारा तथैव च}
{अवरोधोङ्गदस्यापि तथान्याः परिचारिकाः}% ४३

\twolineshloka
{प्रहर्षमतुलं प्राप्य साधुसाध्विति चाब्रुवन्}
{वानराश्च महात्मानः सुग्रीवसहितास्तदा}% ४४

\twolineshloka
{वानर्यश्च महाभागास्ताराद्यास्तत्र राघवम्}
{अभिप्रेक्ष्याश्रुकण्ठ्यश्च प्रणिपत्येदमब्रुवन्}% ४५

\twolineshloka
{क्व सा देवी त्वया देव या विनिर्जित्यरावणम्}
{शुद्धिं कृत्वा हि ते वह्नौ पितुरग्र उमापतेः}% ४६

\twolineshloka
{त्वयानीता पुरीं राम न तां पश्यामि तेग्रतः}
{न विना त्वं तया देव शोभसे रघुनन्दन}% ४७

\twolineshloka
{त्वया विनापि साध्वी सा क्व नु तिष्ठति जानकी}
{अन्यां भार्यां न ते वेद्मि भार्याहीनो न शोभसे}% ४८

\twolineshloka
{क्रौञ्चयुग्मं मिथो यद्वच्चक्रवाकयुगं यथा}
{एवं वदन्तीं तां तारां ताराधिपसमाननाम्}% ४९

\twolineshloka
{प्राह प्रवचसां श्रेष्ठो रामो राजीवलोचनः}
{चारुदंष्ट्रे विशालाक्षि कालो हि दुरतिक्रमः1.38.}% ५०

\twolineshloka
{सर्वं कालकृतं विद्धि जगदेतच्चराचरम्}
{विसृज्यताः स्त्रियः सर्वाः सुग्रीवोभिमुखः स्थितः}% ५१

\uvacha{सुग्रीव उवाच}

\twolineshloka
{भवन्तौ येन कार्येण इहायातौ नरेश्वरौ}
{तच्चापि कथ्यतां शीघ्रं कृत्यकालो हि वर्तते}% ५२

ब्रुवाणमेवं सुग्रीवं भरतो रामचोदितः

\twolineshloka
{आचचक्षे च गमनं लङ्कायां राघवस्य तु}
{तौ चाब्रवीच्च सुग्रीवो भवद्भ्यां सहितः पुरीम्}% ५३

\twolineshloka
{गमिष्ये राक्षसं देव द्रष्टुं तत्र विभीषणम्}
{सुग्रीवेणैवमुक्ते तु गच्छस्वेत्याह राघवः}% ५४

\twolineshloka
{सुग्रीवो राघवौ तौ च पुष्पके तु स्थितास्त्रयः}
{तावत्प्राप्तं विमानं तु समुद्रस्योत्तरं तटम्}% ५५

\twolineshloka
{अब्रवीद्भरतं रामो ह्यत्र मे राक्षसेश्वरः}
{चतुर्भिः सचिवैः सार्धं जीवितार्थे विभीषणः}% ५६

\twolineshloka
{प्राप्तस्ततो लक्ष्मणेन लङ्काराज्येभिषेचितः}
{अत्र चाहं समुद्रस्य परेपारे स्थितस्त्र्यहम्}% ५७

\twolineshloka
{दर्शनं दास्यते मेऽसौ ज्ञातिकार्यं भविष्यति}
{तावन्न दर्शनं मह्यं दत्तमेतेन शत्रुहन्}% ५८

\twolineshloka
{ततः कोपः सुमद्भूतश्चतुर्थेहनि राघव}
{धनुरायम्य वेगेन दिव्यमस्त्रं करे धृतम्}% ५९

\twolineshloka
{दृष्ट्वा मां शरणान्वेषी भीतो लक्ष्मणमाश्रितः}
{सुग्रीवेणानुनीतोऽस्मि क्षम्यतां राघव त्वया}% ६०

\twolineshloka
{ततो मयोत्क्षिप्तशरो मरुदेशे ह्यपाकृतः}
{ततस्समुद्रराजेन भृशं विनयशालिना}% ६१

\twolineshloka
{उक्तोहं सेतुबन्धेन लङ्कां त्वं व्रज राघव}
{लङ्घयित्वा नरव्याघ्र वारिपूर्णं महोदधिम्}% ६२

\twolineshloka
{एष सेतुर्मया बद्धः समुद्रे वरुणालये}
{त्रिभिर्दिनैः समाप्तिं वै नीतो वानरसत्तमैः}% ६३

\twolineshloka
{प्रथमे दिवसे बद्धो योजनानि चतुर्दश}
{द्वितीयेहनि षट्त्रिंशत्तृतीयेर्धशतं तथा}% ६४

\twolineshloka
{इयं सा दृश्यते लङ्का स्वर्णप्राकारतोरणा}
{अवरोधो महानत्र कृतो वानरसत्तमैः}% ६५

\twolineshloka
{अत्र युद्धं महद्वृत्तं चैत्राशुक्लचतुर्दशि}
{अष्टचत्वारिंशद्दिनं यत्रासौ रावणो हतः}% ६६

\twolineshloka
{अत्र प्रहस्तो नीलेन हतो राक्षसपुङ्गवः}
{हनूमता च धूम्राक्षो ह्यत्रैव विनिपातितः}% ६७

\twolineshloka
{महोदरातिकायौ च सुग्रीवेण महात्मना}
{अत्रैव मे कुम्भकर्णो लक्ष्मणेनेन्द्रजित्तथा}% ६८

\twolineshloka
{मया चात्र दशग्रीवो हतो राक्षसपुङ्गवः}
{अत्र सम्भाषितुं प्राप्तो ब्रह्मा लोकपितामहः}% ६९

\twolineshloka
{पार्वत्या सहितो देवः शूलपाणिर्वृषध्वजः}
{महेन्द्राद्याः सुरगणाः सगन्धर्वास्स किन्नराः}% ७०

\twolineshloka
{पिता मे च समायातो महाराजस्त्रिविष्टपात्}
{वृतश्चाप्सरसां सङ्घैर्विद्याधरगणैस्तथा}% ७१

\twolineshloka
{तेषां समक्षं सर्वेषां जानकी शुद्धिमिच्छता}
{उक्ता सीता हव्यवाहं प्रविष्टा शुद्धिमागता}% ७२

\twolineshloka
{लङ्काधिपैः सुरैर्दृष्टा गृहीता पितृशासनात्}
{अथाप्युक्तोथ राज्ञाहमयोध्यां गच्छ पुत्रकम्}% ७३

\twolineshloka
{न मे स्वर्गो बहुमतस्त्वया हीनस्य राघव}
{तारितोहं त्वया पुत्र प्राप्तोऽस्मीन्द्रसलोकताम्}% ७४

\twolineshloka
{लक्ष्मणं चाब्रवीद्राजा पुत्र पुण्यं त्वयार्जितम्}
{भ्रात्रासममथो दिव्यांल्लोकान्प्राप्स्यसि चोत्तमान्}% ७५

\twolineshloka
{आहूय जानकीं राजा वाक्यं चेदमुवाच ह}
{न च मन्युस्त्वया कार्यो भर्तारं प्रति सुव्रते}% ७६

\twolineshloka
{ख्यातिर्भविष्यत्येवाग्र्या भर्तुस्ते शुभलोचने}
{एवं वदति रामे तु पुष्पके च व्यवस्थिते}% ७७

\twolineshloka
{तत्र ये राक्षसवरास्ते गत्वाशु विभीषणं}
{प्राप्तो रामः ससुग्रीवश्चारा इत्थं तदाऽवदन्}% ७८

\twolineshloka
{विभीषणस्तु तच्छ्रुत्वा रामागमनमन्तिके}
{चारांस्तान्पूजयामास सर्वकामधनादिभिः}% ७९

\twolineshloka
{अलङ्कृत्य पुरीं तां तु निष्क्रान्तः सचिवैः सह}
{दृष्ट्वा रामं विमानस्थं मेराविव दिवाकरं}% ८०

\twolineshloka
{अष्टाङ्गप्रणिपातेन नत्वा राघवमब्रवीत्}
{अद्य मे सफलं जन्म प्राप्ताः सर्वे मनोरथाः}% ८१

\twolineshloka
{यद्दृष्टौ देवचरणौ जगद्वन्द्यावनिन्दितौ}
{कृतः श्लाघ्योस्म्यहं देव शक्रादीनां दिवौकसां}% ८२

\twolineshloka
{आत्मानमधिकं मन्ये त्रिदशेशात्पुरन्दरात्}
{रावणस्य गृहे दीप्ते सर्वरत्नोपशोभिते}% ८३

\twolineshloka
{उपविष्टे तु काकुत्स्थे अर्घं दत्वा विभीषणः}
{उवाच प्राञ्जलिर्भूत्वा सुग्रीवं भरतं तथा}% ८४

\twolineshloka
{इहागतस्य रामस्य यद्दास्ये न तदस्ति मे}
{इयं च लङ्का रामेण रिपुं त्रैलोक्यकण्टकम्}% ८५

\twolineshloka
{हत्वा तु पापकर्माणं दत्ता पूर्वं पुरी मम}
{इयं पुरी इमे दारा अमी पुत्रास्तथा ह्यहं}% ८६

\twolineshloka
{सर्वमेतन्मया दत्तं सर्वमक्षयमस्तु ते}
{ततः प्रकृतयः सर्वा लङ्कावासिजनाश्च ये}% ८७

\twolineshloka
{आजग्मू राघवं द्रष्टुं कौतूहलसमन्विताः}
{उक्तो विभीषणस्तैस्तु रामं दर्शय नः प्रभो}% ८८

\twolineshloka
{विभीषणेन कथिता राघवाय महात्मने}
{तेषामुपायनं सर्वं भरतो रामचोदितः}% ८९

\twolineshloka
{जग्राह वानरेन्द्रश्च धनरत्नौघसञ्चयं}
{एवं तत्र त्र्यहं रामो ह्यवसद्राक्षसालये}% ९०

\twolineshloka
{चतुर्थेहनि सम्प्राप्ते रामे चापि सभास्थिते}
{केकसी पुत्रमाहेदं रामं द्रक्ष्यामि पुत्रक}% ९१

\twolineshloka
{दृष्टे तस्मिन्महत्पुण्यं प्राप्यते मुनिसत्तमैः}
{विष्णुरेष महाभागश्चतुर्मूर्तिस्सनातनः}% ९२

\twolineshloka
{सीता लक्ष्मीर्महाभाग न बुद्धा साग्रजेन ते}
{पित्रा ते पूर्वमाख्यातं देवानां दिविसङ्गमे}% ९३

\twolineshloka
{कुले रघूणां वै विष्णुः पुत्रो दशरथस्य तु}
{भविष्यति विनाशाय दशग्रीवस्य रक्षसः}% ९४

\uvacha{विभीषण उवाच}

\twolineshloka
{एवं कुरुष्व वै मातर्गृहाण नवमं वरम्}
{पात्रं चन्दनसंयुक्तं दधिक्षौद्राक्षतैः सह}% ९५

\twolineshloka
{दूर्वयार्घं सह कुरु राजपुत्रस्य दर्शनम्}
{सरमामग्रतः कृत्वा याश्चान्या देवकन्यकाः}% ९६

\twolineshloka
{व्रजस्व राघवाभ्याशं तस्मादग्रे व्रजाम्यहम्}
{एवमुक्त्वा गतं रक्षो यत्र रामो व्यवस्थितः}% ९७

\twolineshloka
{उत्सार्य दानवान्सर्वान्रामं द्रष्टुं समागतान्}
{सभां तां विमलां कृत्वा रामं स्वाभिमुखे स्थितम्}% ९८

\uvacha{विभीषण उवाच}

\twolineshloka
{विज्ञाप्यं शृणु मे देव वदतश्च विशाम्पते}
{दशग्रीवं कुम्भकर्णं या च मां चाप्यजीजनत्}% ९९

\twolineshloka
{इयं सा देवमाता नः पादौ ते द्रष्टुमिच्छति}
{तस्यास्तु त्वं कृपां कृत्वा दर्शनं दातु मर्हसि1.38.}% १००

\uvacha{राम उवाच}

\twolineshloka
{अहं तस्याः समीपं तु मातृदर्शनकाङ्क्षया}
{गमिष्ये राक्षसेन्द्र त्वं शीघ्रं याहि ममाग्रतः}% १०१

\twolineshloka
{प्रतिज्ञाय तु तं वाक्यमुत्तस्थौ च वरासनात्}
{मूर्ध्नि चाञ्जलिमाधाय प्रणाममकरोद्विभुः}% १०२

\twolineshloka
{अभिवादयेहं भवतीं माता भवसि धर्मतः}
{महता तपसा चापि पुण्येन विविधेन च}% १०३

\twolineshloka
{इमौ ते चरणौ देवि मानवो यदि पश्यति}
{पूर्णस्स्यात्तदहं प्रीतो दृष्ट्वेमौ पुत्रवत्सले}% १०४

\twolineshloka
{कौसल्या मे यथा माता भवती च तथा मम}
{केकसी चाब्रवीद्रामं चिरं जीव सुखी भव}% १०५

\twolineshloka
{भर्त्रा मे कथितं वीर विष्णुर्मानुषरूपधृत्}
{अवतीर्णो रघुकुले हितार्थेत्र दिवौकसाम्}% १०६

\twolineshloka
{दशग्रीव विनाशाय भूतिं दातुं विभीषणे}
{वालिनो निधनं चैव सेतुबन्धं च सागरे}% १०७

\twolineshloka
{पुत्रो दशरथस्यैव सर्वं स च करिष्यति}
{इदानीं त्वं मया ज्ञातः स्मृत्वा तद्भर्तृभाषितम्}% १०८

\twolineshloka
{सीता लक्ष्मीर्भवान्विष्णुर्देवा वै वानरास्तथा}
{गृहं पुत्र गमिष्यामि स्थिरकीर्तिमवाप्नुहि}% १०९

\uvacha{सरमोवाच}

\twolineshloka
{इहैव वत्सरं पूर्णमशोकवनिकास्थिता}
{सेविता जानकी देव सुखं तिष्ठति ते प्रिया}% ११०

\twolineshloka
{नित्यं स्मरामि वै पादौ सीतायास्तु परन्तप}
{कदा द्रक्ष्यामि तां देवीं चिन्तयाना त्वहर्निशम्}% १११

\twolineshloka
{किमर्थं देवदेवेन नानीता जानकी त्विह}
{एकाकी नैव शोभेथा योषिता च तया विना}% ११२

\twolineshloka
{समीपे शोभते सीता त्वं च तस्याः परन्तप}
{एवं ब्रुवन्त्यां भरतः केयमित्यब्रवीद्वचः}% ११३

\twolineshloka
{ततश्चेङ्गितविद्रामो भरतं प्राह सत्वरम्}
{विभीषणस्य भार्या वै सरमा नाम नामतः}% ११४

\twolineshloka
{प्रिया सखी महाभागा सीतायास्सुदृढं मता}
{सर्वङ्कालकृतं पश्य न जाने किं करिष्यति}% ११५

\twolineshloka
{गच्छ त्वं सुभगे भर्तृगेहं पालय शोभने}
{मां त्यक्त्वा हि गता देवी भाग्यहीनं गतिर्यथा}% ११६

\twolineshloka
{तया विरहितः सुभ्रु रतिं विन्दे न कर्हिचित्}
{शून्या एव दिशः सर्वाः पश्यामीह पुनर्भ्रमन्}% ११७

\twolineshloka
{विसृज्यतां च सरमां सीतायास्तु प्रियां सखीम्}
{गतायामथ केकस्यां रामः प्राह विभीषणम्}% ११८

\twolineshloka
{दैवतेभ्यः प्रियं कार्यं नापराध्यास्त्वया सुराः}
{आज्ञया राजराजस्य वर्तितव्यं त्वयानघ}% ११९

\twolineshloka
{लङ्कायां मानुषो यो वै समागच्छेत्कथञ्चन}
{राक्षसैर्न च हन्तव्यो द्रष्टव्योसौ यथा त्वहम्}% १२०

\uvacha{विभीषण उवाच}

\twolineshloka
{आज्ञयाहं नरव्याघ्र करिष्ये सर्वमेव तु}
{विभीषणे हि वदति वायू राममुवाच ह}% १२१

\twolineshloka
{इहास्तिवैष्णवी मूर्तिः पूर्वं बद्धो बलिर्यया}
{तां नयस्व महाभाग कान्यकुब्जे प्रतिष्ठय}% १२२

\twolineshloka
{विदित्वा तदभिप्रायं वायुना समुदाहृतम्}
{विभीषणस्त्वलङ्कृत्य रत्नैः सर्वैश्च वामनम्}% १२३

\twolineshloka
{आनीय चार्पयद्रामे वाक्यं चेदमुवाच ह}
{यदा वै निर्जितः शक्रो मेघनादेन राघव}% १२४

\twolineshloka
{तदा वै वामनस्त्वेष आनीतो जलजेक्षण}
{नयस्व तमिमं देव देवदेवं प्रतिष्ठय}% १२५

\twolineshloka
{तथेति राघवः कृत्वा पुष्पकं च समारुहत्}
{धनं रत्नमसङ्ख्येयं वामनं च सुरोत्तमम्}% १२६

\twolineshloka
{गृह्य सुग्रीवभरतावारूढौ वामनादनु}
{व्रजन्नेवाम्बरे रामस्तिष्ठेत्याह विभीषणम्}% १२७

\twolineshloka
{राघवस्य वचः श्रुत्वा भूयोप्याह स राघवम्}
{करिष्ये सर्वमेतद्धि यदाज्ञप्तं विभो त्वया}% १२८

\twolineshloka
{सेतुनानेन राजेन्द्र पृथिव्यां सर्वमानवाः}
{आगत्य प्रतिबाधेरन्नाज्ञाभङ्गो भवेत्तव}% १२९

\twolineshloka
{कोत्र मे नियमो देव किन्नु कार्यं मया विभो}
{श्रुत्वैतद्राघवो वाक्यं राक्षसोत्तमभाषितम्}% १३०

\twolineshloka
{कार्मुकं गृह्य हस्तेन रामः सेतुं द्विधाच्छिनत्}
{त्रिर्विभज्य च वेगेन मध्ये वै दशयोजनम्}% १३१

\twolineshloka
{छित्वा तु योजनं चैकमेकं खण्डत्रयं कृतम्}
{वेलावनं समासाद्य रामः पूजां रमापतेः}% १३२

\twolineshloka
{कृत्वा रामेश्वरं नाम्ना देवदेवं जनार्दनं}
{अभिषिच्याथ सङ्गृह्य वामनं रघुनन्दनः}% १३३

\twolineshloka
{दक्षिणादुदधेश्चैव निर्जगाम त्वरान्वितः}
{अन्तरिक्षादभूद्वाणी मेघगम्भीरनिःस्वना}% १३४

\uvacha{रुद्र उवाच}

\twolineshloka
{भो भो रामास्तु भद्रं ते स्थितोऽहमिह साम्प्रतम्}
{यावज्जगदिदं राम यावदेषा धरा स्थिता}% १३५

\twolineshloka
{तावदेव च ते सेतु तीर्थं स्थास्यति राघव}
{श्रुत्वैवं देवदेवस्य गिरं ताममृतोपमाम्}% १३६

\uvacha{राम उवाच}

\twolineshloka
{नमस्ते देवदेवेश भक्तानामभयङ्कर}
{गौरीकान्त नमस्तुभ्यं दक्षयज्ञविनाशन}% १३७

\twolineshloka
{नमो भवाय शर्वाय रुद्राय वरदाय च}
{पशूनाम्पतये नित्यं चोग्राय च कपर्दिने}% १३८

\twolineshloka
{महादेवाय भीमाय त्र्यम्बकाय दिशाम्पते}
{ईशानाय भगघ्नाय नमोस्त्वन्धकघातिने}% १३९

\twolineshloka
{नीलग्रीवाय घोराय वेधसे वेधसा स्तुत}
{कुमारशत्रुनिघ्नाय कुमारजननाय च}% १४०

\twolineshloka
{विलोहिताय धूम्राय शिवाय क्रथनाय च}
{नमो नीलशिखण्डाय शूलिने दैत्यनाशिने}% १४१

\twolineshloka
{उग्राय च त्रिनेत्राय हिरण्यवसुरेतसे}
{अनिन्द्यायाम्बिकाभर्त्रे सर्वदेवस्तुताय च}% १४२

\twolineshloka
{अभिगम्याय काम्याय सद्योजाताय वै नमः}
{वृषध्वजाय मुण्डाय जटिने ब्रह्मचारिणे}% १४३

\twolineshloka
{तप्यमानाय तप्याय ब्रह्मण्याय जयाय च}
{विश्वात्मने विश्वसृजे विश्वमावृत्य तिष्ठते}% १४४

\twolineshloka
{नमो नमोस्तु दिव्याय प्रपन्नार्तिहराय च}
{भक्तानुकम्पिने देव विश्वतेजो मनोगते}% १४५

\uvacha{पुलस्त्य उवाच}

\twolineshloka
{एवं संस्तूयमानस्तु देवदेवो हरो नृप}
{उवाच राघवं वाक्यं भक्तिनम्रं पुरास्थितम्}% १४६

\uvacha{रुद्र उवाच}

\twolineshloka
{भो भो राघव भद्रं ते ब्रूहि यत्ते मनोगतम्}
{भवान्नारायणो नूनं गूढो मानुषयोनिषु}% १४७

\twolineshloka
{अवतीर्णो देवकार्यं कृतं तच्चानघ त्वया}
{इदानीं स्वं व्रजस्थानं कृतकार्योसि शत्रुहन्}% १४८

\twolineshloka
{त्वया कृतं परं तीर्थं सेत्वाख्यं रघुनन्दन}
{आगत्य मानवा राजन्पश्येयुरिह सागरे}% १४९

\twolineshloka
{महापातकयुक्ता ये तेषां पापं विलीयते}
{ब्रह्मवध्यादिपापानि यानि कष्टानि कानिचित्1.38.}% १५०

\twolineshloka
{दर्शनादेव नश्यन्ति नात्र कार्या विचारणा}
{गच्छ त्वं वामनं स्थाप्य गङ्गातीरे रघूत्तम}% १५१

\twolineshloka
{पृथिव्यां सर्वशः कृत्वा भागानष्टौ परन्तप}
{श्वेतद्वीपं स्वकं स्थानं व्रज देव नमोस्तु ते}% १५२

\twolineshloka
{प्रणिपत्य ततो रामस्तीर्थं प्राप्तश्च पुष्करम्}
{विमानं तु न यात्यूर्ध्वं वेष्टितं तत्तु राघवः}% १५३

\twolineshloka
{किमिदं वेष्टितं यानं निरालम्बेऽम्बरे स्थितम्}
{भवितव्यं कारणेन पश्येत्याह स्म वानरम्}% १५४

\twolineshloka
{सुग्रीवो रामवचनादवतीर्य धरातले}
{स च पश्यति ब्रह्माणं सुरसिद्धसमन्वितम्}% १५५

\twolineshloka
{ब्रह्मर्षिसङ्घसहितं चतुर्वेदसमन्वितम्}
{दृष्ट्वाऽऽगत्याब्रवीद्रामं सर्वलोकपितामहः}% १५६

\twolineshloka
{सहितो लोकपालैश्च वस्वादित्यमरुद्गणैः}
{तं देवं पुष्पकं नैव लङ्घयेद्धि पितामहम्}% १५७

\twolineshloka
{अवतीर्य ततो रामः पुष्पकाद्धेमभूषितात्}
{नत्वा विरिञ्चनं देवं गायत्र्या सह संस्थितम्}% १५८

\twolineshloka
{अष्टाङ्गप्रणिपातेन पञ्चाङ्गालिङ्गितावनिः}
{तुष्टाव प्रणतो भूत्वा देवदेवं विरिञ्चनम्}% १५९

\uvacha{राम उवाच}

\twolineshloka
{नमामि लोककर्तारं प्रजापतिसुरार्चितम्}
{देवनाथं लोकनाथं प्रजानाथं जगत्पतिम्}% १६०

\twolineshloka
{नमस्ते देवदेवेश सुरासुरनमस्कृत}
{भूतभव्यभवन्नाथ हरिपिङ्गललोचन}% १६१

\twolineshloka
{बालस्त्वं वृद्धरूपी च मृगचर्मासनाम्बरः}
{तारणश्चासि देवस्त्वं त्रैलोक्यप्रभुरीश्वरः}% १६२

\twolineshloka
{हिरण्यगर्भः पद्मगर्भः वेदगर्भः स्मृतिप्रदः}
{महासिद्धो महापद्मी महादण्डी च मेखली}% १६३

\twolineshloka
{कालश्च कालरूपी च नीलग्रीवो विदांवरः}
{वेदकर्तार्भको नित्यः पशूनां पतिरव्ययः}% १६४

\twolineshloka
{दर्भपाणिर्हंसकेतुः कर्ता हर्ता हरो हरिः}
{जटी मुण्डी शिखी दण्डी लगुडी च महायशाः}% १६५

\twolineshloka
{भूतेश्वरः सुराध्यक्षः सर्वात्मा सर्वभावनः}
{सर्वगः सर्वहारी च स्रष्टा च गुरुरव्ययः}% १६६

\twolineshloka
{कमण्डलुधरो देवः स्रुक्स्रुवादिधरस्तथा}
{हवनीयोऽर्चनीयश्च ॐकारो ज्येष्ठसामगः}% १६७

\twolineshloka
{मृत्युश्चैवामृतश्चैव पारियात्रश्च सुव्रतः}
{ब्रह्मचारी व्रतधरो गुहावासी सुपङ्कजः}% १६८

\twolineshloka
{अमरो दर्शनीयश्च बालसूर्यनिभस्तथा}
{दक्षिणे वामतश्चापि पत्नीभ्यामुपसेवितः}% १६९

\twolineshloka
{भिक्षुश्च भिक्षुरूपश्च त्रिजटी लब्धनिश्चयः}
{चित्तवृत्तिकरः कामो मधुर्मधुकरस्तथा}% १७०

\twolineshloka
{वानप्रस्थो वनगत आश्रमी पूजितस्तथा}
{जगद्धाता च कर्त्ता च पुरुषः शाश्वतो ध्रुवः}% १७१

\twolineshloka
{धर्माध्यक्षो विरूपाक्षस्त्रिधर्मो भूतभावनः}
{त्रिवेदो बहुरूपश्च सूर्यायुतसमप्रभः}% १७२

\twolineshloka
{मोहकोवन्धकश्चैवदानवानांविशेषतः}
{देवदेवश्च पद्माङ्कस्त्रिनेत्रोऽब्जजटस्तथा}% १७३

\twolineshloka
{हरिश्मश्रुर्धनुर्धारी भीमो धर्मपराक्रमः}
{एवं स्तुतस्तु रामेण ब्रह्मा ब्रह्मविदांवरः}% १७४

\twolineshloka
{उवाच प्रणतं रामं करे गृह्य पितामहः}
{विष्णुस्त्वं मानुषे देहेऽवतीर्णो वसुधातले}% १७५

\twolineshloka
{कृतं तद्भवता सर्वं देवकार्यं महाविभो}
{संस्थाप्य वामनं देवं जाह्नव्या दक्षिणे तटे}% १७६

\twolineshloka
{अयोध्यां स्वपुरीं गत्वा सुरलोकं व्रजस्व च}
{विसृष्टो ब्रह्मणा रामः प्रणिपत्य पितामहं}% १७७

\twolineshloka
{आरूढः पुष्पकं यानं सम्प्राप्तो मधुरां पुरीम्}
{समीक्ष्य पुत्रसहितं शत्रुघ्नं शत्रुघातिनं}% १७८

\twolineshloka
{तुतोष राघवः श्रीमान्भरतः स हरीश्वरः}
{शत्रुघ्नो भ्रातरौ प्राप्तौ शक्रोपेन्द्राविवागतौ}% १७९

\twolineshloka
{प्रणिपत्य ततो मूर्ध्ना पञ्चाङ्गालिङ्गितावनिः}
{उत्थाप्य चाङ्कमारोप्य रामो भ्रातरमञ्जसा}% १८०

\twolineshloka
{भरतश्च ततः पश्चात्सुग्रीवस्तदनन्तरं}
{उपविष्टोऽथ रामाय सोऽर्घमादाय सत्वरं}% १८१

\twolineshloka
{राज्यं निवेदयामास चाष्टाङ्गं राघवे तदा}
{श्रुत्वा प्राप्तं ततो रामं सर्वो वै माथुरो जनः}% १८२

\twolineshloka
{वर्णा ब्राह्मणभूयिष्ठा द्रष्टुमेनं समागताः}
{सम्भाष्य प्रकृतीः सर्वा नैगमान्ब्राह्मणैः सह}% १८३

\twolineshloka
{दिनानि पञ्चोषित्वाऽत्र रामो गन्तुं मनो दधे}
{शत्रुघ्नश्च ततो रामे वाजिनोथ गजांस्तथा}% १८४

\twolineshloka
{कृताकृतं च कनकं तत्रोपायनमाहरत्}
{रामस्त्वाह ततः प्रीतः सर्वमेतन्मया तव}% १८५

\twolineshloka
{दत्तं पुत्रौ तेऽभिषिञ्च राजानौ माथुरे जने}
{एवमुक्त्वा ततो रामः प्राप्तो मध्यन्दिने रवौ}% १८६

\twolineshloka
{महोदयं समासाद्य गङ्गातीरे स वामनं}
{प्रतिष्ठाप्य द्विजानाह भाविनः पार्थिवांस्तथा}% १८७

\twolineshloka
{मया कृतोऽयं धर्मस्य सेतुर्भूतिविवर्धनः}
{प्राप्ते काले पालनीयो न च लोप्यः कथञ्चन}% १८८

\twolineshloka
{प्रसारितकरेणैवं प्रार्थनैषा मया कृता}
{नृपाः कृते मयार्थित्वे यत्क्षेमं क्रियतामिह}% १८९

\twolineshloka
{नित्यं दैनन्दिनीपूजा कार्या सर्वैरतन्द्रितैः}
{ग्रामान्दत्वा धनं तच्च लङ्काया आहृतं च यत्}% १९०

\twolineshloka
{प्रेषयित्वा च किष्किन्धां सुग्रीवं वानरेश्वरं}
{अयोध्यामागतो रामः पुष्पकं तमथाब्रवीत्}% १९१

\twolineshloka
{नागन्तव्यं त्वया भूयस्तिष्ठ यत्र धनेश्वरः}
{कृतकृत्यस्ततो रामः कर्तव्यं नाप्यमन्यत}% १९२

\uvacha{पुलस्त्य उवाच}

\twolineshloka
{एवन्ते भीष्म रामस्य कथायोगेन पार्थिव}
{उत्पत्तिर्वामनस्योक्ता किं भूयः श्रोतुमिच्छसि}% १९३

\twolineshloka
{कथयामि तु तत्सर्वं यत्र कौतूहलं नृप}
{सर्वं ते कीर्त्तयिष्यामि येनार्थी नृपनन्दन}% १९४

॥इति श्रीपाद्मपुराणे प्रथमे सृष्टिखण्डे वामनप्रतिष्ठानामाष्टत्रिंशोऽध्यायः॥३८॥


===


\sect{प्रथमोऽध्यायः 5.1}

\twolineshloka
{नारायणं नमस्कृत्य नरं चैव नरोत्तमम्}
{देवींसरस्वतीं व्यासं ततो जयमुदीरयेत्}% १

\uvacha{ऋषय ऊचुः}

\twolineshloka
{श्रुतं सर्वं महाभाग स्वर्गखण्डं मनोहरम्}
{त्वत्तोऽधुना वदायुष्मञ्छ्रीरामचरितं हि नः}% २

\uvacha{सूत उवाच}

\twolineshloka
{अथैकदा धराधारं पृष्टवान्भुजगेश्वरम्}
{वात्स्यायनो मुनिवरः कथामेतां सुनिर्मलाम्}% ३

\uvacha{श्रीवात्स्यायन उवाच}

\twolineshloka
{शेषाशेष कथास्त्वत्तो जगत्सर्गलयादिकाः}
{भूगोलश्च खगोलश्च ज्योतिश्चक्रविनिर्णयः}% ४

\twolineshloka
{महत्तत्त्वादिसृष्टीनां पृथक्तत्त्वविनिर्णयः}
{नानाराजचरित्राणि कथितानि त्वयानघ}% ५

\twolineshloka
{सूर्यवंशभवानां च राज्ञां चारित्रमद्भुतम्}
{तत्रानेकमहापापहरा रामकृता कथा}% ६

\twolineshloka
{तस्य वीरस्य रामस्य हयमेधकथा श्रुता}
{सङ्क्षेपतो मया त्वत्तस्तामिच्छामि सविस्तराम्}% ७

\twolineshloka
{या श्रुता संस्मृता चोक्ता महापातकहारिणी}
{चिन्तितार्थप्रदात्री च भक्तचित्तप्रतोषदा}% ८

\uvacha{शेष उवाच}

\twolineshloka
{धन्योसि द्विजवर्य त्वं यस्य ते मतिरीदृशी}
{रघुवीरपदद्वन्द्व मकरन्द स्पृहावती}% ९

\twolineshloka
{वदन्ति मुनयः सर्वे साधूनां सङ्गमं वरम्}
{यस्मात्पापक्षयकरी रघुनाथकथा भवेत्}% १०

\twolineshloka
{त्वया मेऽनुग्रहः सृष्टो यद्रामः स्मारितः पुनः}
{सुरासुरकिरीटौघ मणिनीराजिताङ्घ्रिकः}% ११

\twolineshloka
{रावणारिकथा वार्द्धौ मशको मादृशः कियान्}
{यत्र ब्रह्मादयो देवा मोहिता न विदन्त्यपि}% १२

\twolineshloka
{तथापि भो मया तुभ्यं वक्तव्यं स्वीयशक्तितः}
{पक्षिणः स्वगतिं श्रित्वा खे गच्छन्ति सुविस्तरे}% १३

\twolineshloka
{चरितं रघुनाथस्य शतकोटिप्रविस्तरम्}
{येषां वै यादृशी बुद्धिस्ते वदन्त्येव तादृशम्}% १४

\twolineshloka
{रघुनाथसतीकीर्तिर्मद्बुद्धिं निर्मलीमसाम्}
{करिष्यति स्वसम्पर्कात्कनकं त्वनलो यथा}% १५

\uvacha{सूत उवाच}

\twolineshloka
{इत्युक्त्वा तं मुनिवरं ध्यानस्तिमितलोचनः}
{ज्ञानेनालोकयाञ्चक्रे कथां लोकोत्तरां शुभाम्}% १६

\twolineshloka
{गद्गदस्वरसंयुक्तो महाहर्षाङ्किताङ्गकः}
{कथयामास विशदां कथां दाशरथेः पुनः}% १७

\uvacha{शेष उवाच}

\twolineshloka
{लङ्केश्वरे विनिहते देवदानवदुःखदे}
{अप्सरोगणवक्त्राब्जचन्द्रमः कान्तिहर्तरि}% १८

\twolineshloka
{सुराः सर्वे सुखं प्रापुरिन्द्र प्रभृतयस्तदा}
{सुखं प्राप्ताः स्तुतिं चक्रुर्दासवत्प्रणतिं गताः}% १९

\twolineshloka
{लङ्कायां च प्रतिष्ठाप्य धर्मयुक्तं बिभीषणम्}
{सीतयासहितो रामः पुष्पकं समुपाश्रितः}% २०

\twolineshloka
{सुग्रीवहनुमत्सीतालक्ष्मणैः संयुतस्तदा}
{बिभीषणोऽपि सचिवैरन्वगाद्विरहोत्सुकः}% २१

\twolineshloka
{लङ्कां स पश्यन्बहुधा भग्नप्राकारतोरणाम्}
{दृष्ट्वाऽशोकवनं तत्र सीतास्थानं मुमूर्च्छ ह}% २२

\twolineshloka
{शिंशपांस्तत्र वृक्षांश्च पुष्पितान्कोरकैर्युतान्}
{राक्षसीभिः समाकीर्णान्मृताभिर्हनुमद्भयात्}% २३

\twolineshloka
{इत्थं सर्वं विलोक्याशु रामः प्रायात्पुरीं प्रति}
{ब्रह्मादिदेवैः सहितः स्वीयस्वीयविमानकैः}% २४

\twolineshloka
{देवदुन्दुभिनिर्घोषाञ्छृण्वञ्छ्रोत्रसुखावहान्}
{तथैवाप्सरसां नृत्यैः पूज्यमानो रघूत्तमः}% २५

\twolineshloka
{सीतायै दर्शयन्मार्गे तीर्थान्याश्रमवन्ति च}
{मुनींश्च मुनिपुत्रांश्च मुनिपत्नीः पतिव्रताः}% २६

\twolineshloka
{यत्रयत्र कृतावासाः पूर्वं रामेण धीमता}
{तान्सर्वान्दर्शयामास लक्ष्मणेन समन्वितः}% २७

\twolineshloka
{इत्येवं दर्शयंस्तस्यै रामोऽद्राक्षीत्स्वकां पुरीम्}
{तस्याः पुनः समीपे तु नन्दिग्रामं ददर्श ह}% २८

\twolineshloka
{यत्र वै भरतो राजा पालयन्धर्ममास्थितः}
{भ्रातुर्वियोगजनितं दुःखचिह्नं वहन्बहु}% २९

\twolineshloka
{गर्तशायी ब्रह्मचारी जटावल्कलसंयुतः}
{कृशाङ्गयष्टिर्दुःखार्तः कुर्वन्रामकथां मुहुः}% ३०

\twolineshloka
{यवान्नमपि नो भुङ्क्ते जलं पिबति नो मुहुः}
{उद्यन्तं सवितारं यो नमस्कृत्य ब्रवीति च}% ३१

\twolineshloka
{जगन्नेत्रसुरस्वामिन्हर मे दुष्कृतं महत्}
{मदर्थे रामचन्द्रोऽपि जगत्पूज्यो वनं ययौ}% ३२

\twolineshloka
{सीतया सुकुमाराङ्ग्या सेव्यमानोऽटवीं गतः}
{या सीता पुष्पपर्यङ्के वृन्तमासाद्य दुःखिता}% ३३

\twolineshloka
{या सीता रविसन्तापं कदापि प्राप नो सती}
{मदर्थे जानकी सा च प्रत्यरण्यं भ्रमत्यहो}% ३४

\twolineshloka
{या सीता राजवृन्दैश्च न दृष्टा नयनैः कदा}
{सा सीता दृश्यते नूनं किरातैः कालरूपिभिः}% ३५

\twolineshloka
{या सीता मधुरं त्वन्नं भोजिता न बुभुक्षति}
{सा सीताद्य वनस्थानि फलानि प्रार्थयत्यहो}% ३६

\twolineshloka
{इत्येवमन्वहं सूर्यमुपस्थाय वदत्यदः}
{प्रातःप्रातर्महाराजो भरतो रामवल्लभः}% ३७

\twolineshloka
{यश्चोच्यमानः सचिवैः समदुःखसुखैर्बुधैः}
{नीतिज्ञैः शास्त्रनिपुणैरिति प्रोवाच तान्नृपः}% ३८

\twolineshloka
{अमात्या दुर्भगं मां किं प्रब्रूत पुरुषाधमम्}
{मदर्थे मेऽग्रजो रामो वनं प्राप्यावसीदति}% ३९

\twolineshloka
{दुर्भगस्य मम प्रस्वाः पापमार्जनमादरात्}
{करोमि रामचन्द्राङ्घ्रिं स्मारं स्मारं सुमन्त्रिणः}% ४०

\twolineshloka
{धन्या सुमित्रा सुतरां वीरसूः स्वपतिप्रिया}
{यस्यास्तनूजो रामस्य चरणौ सेवतेऽन्वहम्}% ४१

\twolineshloka
{यत्र ग्रामे स्थितो नूनं भरतो भ्रातृवत्सलः}
{विलापं प्रकरोत्युच्चैस्तं ग्रामं स ददर्श ह}% ४२

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुनाथस्य भरतावासनन्दिग्रामदर्शनो नाम प्रथमोऽध्यायः॥१॥

\sect{द्वितीयोऽध्यायः 5.2}

\uvacha{शेष उवाच}

\twolineshloka
{अथ तद्दर्शनोत्कण्ठा विह्वलीकृतचेतसा}
{पुनः पुनः स्मृतो भ्राता भरतो धार्मिकाग्रणीः}% १

\twolineshloka
{उवाच च हनूमन्तं बलवन्तं समीरजम्}
{प्रस्फुरद्दशनव्याज चन्द्रकान्तिहतान्धकः}% २

\twolineshloka
{शृणु वीर हनूमंस्त्वं मद्गिरं भ्रातृनोदिताम्}
{चिरन्तनवियोगेन गद्गदीकृतविह्वलाम्}% ३

\twolineshloka
{गच्छ तं भ्रातरं वीर समीरणतनूद्भव}
{मद्वियोगकृशां यष्टिं वपुषो बिभ्रतं हठात्}% ४

\twolineshloka
{यो वल्कलं परीधत्ते जटां धत्ते शिरोरुहे}
{फलानां भक्षणमपि न कुर्याद्विरहातुरः}% ५

\twolineshloka
{परस्त्री यस्य मातेव लोष्टवत्काञ्चनं पुनः}
{प्रजाः पुत्रानिवोद्रक्षेद्बान्धवो मम धर्मवित्}% ६

\twolineshloka
{मद्वियोगजदुःखाग्निज्वालादग्धकलेवरम्}
{मदागमनसन्देश पयोवृष्ट्याशु सिञ्चतम्}% ७

\twolineshloka
{सीतया सहितं रामं लक्ष्मणेन समन्वितम्}
{सुग्रीवादिकपीन्द्रैश्च रक्षोभिः सबिभीषणैः}% ८

\twolineshloka
{प्राप्तं निवेदय सुखात्पुष्पकासनसंस्थितम्}
{येन मे सोऽनुजः शीघ्रं सुखमेति मदागमात्}% ९

\twolineshloka
{इति श्रुत्वा ततो वाक्यं रघुवीरस्य धीमतः}
{जगाम भरतावासं नन्दिग्रामं निदेशकृत्}% १०

\twolineshloka
{गत्वा स नन्दिग्रामं तु मन्त्रिवृद्धैः सुसंयतम्}
{भरतं भ्रातृविरहक्लिन्नं धीमान्ददर्श ह}% ११

\twolineshloka
{कथयन्तं मन्त्रिवृद्धान्रामचन्द्रकथानकम्}
{तदीय पदापाथोज मकरन्दसुनिर्भरः}% १२

\twolineshloka
{नमश्चकार भरतं धर्मं मूर्तियुतं किल}
{विधात्रा सकलांशेन सत्त्वेनैव विनिर्मितम्}% १३

\twolineshloka
{तं दृष्ट्वा भरतः शीघ्रं प्रत्युत्थाय कृताञ्जलि}
{स्वागतं चेति होवाच रामस्य कुशलं वद}% १४

\twolineshloka
{इत्येवं वदतस्तस्य भुजो दक्षिणतोऽस्फुरत्}
{हृदयाच्च गतः शोको हर्षास्रैः पूरिताननः}% १५

\twolineshloka
{विलोक्य तादृशं भूपं प्रत्युवाच कपीश्वरः}
{निकटे हि पुरः प्राप्तं विद्धि रामं सलक्ष्मणम्}% १६

\twolineshloka
{रामागमनसन्देशामृतसिक्तकलेवरः}
{प्रापयद्धर्षपूरं हि सहस्रास्यो न वेद्म्यहम्}% १७

\twolineshloka
{जगाद मम तन्नास्ति यत्तुभ्यं दीयते मया}
{दासोऽस्मि जन्मपर्यन्तं रामसन्देशहारकः}% १८

\twolineshloka
{वसिष्ठोऽपि गृहीत्वार्घ्यं मन्त्रिवृद्धाः सुहर्षिताः}
{जग्मुस्ते रामचन्द्रं च हनुमद्दर्शिताध्वना}% १९

\twolineshloka
{दृष्ट्वा दूरात्समायान्तं रामचन्द्रं मनोरमम्}
{पुष्पकासनमध्यस्थं ससीतं सहलक्ष्मणम्}% २०

\twolineshloka
{रामोऽपि दृष्ट्वा भरतं पादचारेण सङ्गतम्}
{जटावल्कलकौपीन परिधानसमन्वितम्}% २१

\twolineshloka
{अमात्यान्भ्रातृवेषेण समवेषाञ्जटाधरान्}
{नित्यं तपः क्लिष्टतया कृशरूपान्ददर्श ह}% २२

\twolineshloka
{रामोऽपि चिन्तयामास दृष्ट्वा वै तादृशं नृपम्}
{अहो दशरथस्यायं राजराजस्य धीमतः}% २३

\twolineshloka
{पुत्रः पदातिरायाति जटावल्कलवेषभृत्}
{न दुःखं तादृशं मेऽन्यद्वनमध्यगतस्य हि}% २४

\twolineshloka
{यादृशं मद्वियोगेन चैतस्य परिवर्त्तते}
{अहो पश्यत मे भ्राता प्राणात्प्रियतमः सखा}% २५

\twolineshloka
{श्रुत्वा मां निकटे प्राप्तं मन्त्रिवृद्धैः सुहर्षितैः}
{द्रष्टुं मां भरतोऽभ्येति वसिष्ठेन समन्वितः}% २६

\twolineshloka
{इति ब्रुवन्नरपतिः पुष्पकान्नभसोऽङ्गणात्}
{बिभीषणहनूमद्भ्यां लक्ष्मणेन कृतादरः}% २७

\twolineshloka
{यानादवतताराशु विरहात्क्लिन्नमानसः}
{भ्रातर्भ्रातः पुनर्भ्रातर्भ्रातर्भ्रातर्वदन्मुहुः}% २८

दृष्ट्वा समुत्तीर्णमिमं रामचन्द्रं सुरैर्युतम्

\twolineshloka
{भरतो भ्रातृविरहक्लिन्नं धीमान्ददर्श ह}
{हर्षाश्रूणि प्रमुञ्चंश्च दण्डवत्प्रणनाम ह}% २९

\twolineshloka
{रघुनाथोऽपि तं दृष्ट्वा दण्डवत्पतितं भुवि}
{उत्थाप्य जगृहे दोर्भ्यां हर्षालोकसमन्वितः}% ३०

\twolineshloka
{उत्थापितोऽपि हि भृशं नोदतिष्ठद्रुदन्मुहुः}
{रामचन्द्रपदाम्भोजग्रहणासक्तबाहुभृत्}% ३१

\uvacha{भरत उवाच}

\twolineshloka
{दुराचारस्य दुष्टस्य पापिनो मे कृपां कुरु}
{रामचन्द्र महाबाहो कारुण्यात्करुणानिधे}% ३२

\twolineshloka
{यस्ते विदेहजा पाणिस्पर्शं क्रूरममन्यत}
{स एव चरणो राम वने बभ्राम मत्कृते}% ३३

\twolineshloka
{इत्युक्त्वाश्रुमुखो दीनः परिरभ्य पुनः पुनः}
{प्राञ्जलिः पुरतस्तस्थौ हर्षविह्वलिताननः}% ३४

\twolineshloka
{रघुनाथस्तमनुजं परिष्वज्य कृपानिधिः}
{प्रणम्य च महामन्त्रिमुख्यानापृच्छ्य सादरम्}% ३५

\twolineshloka
{भरतेन समं भ्रात्रा पुष्पकासनमास्थितः}
{सीतां ददर्श भरतो भ्रातृपत्नीमनिन्दिताम्}% ३६

\twolineshloka
{अनसूयामिवात्रेः किं लोपामुद्रां घटोद्भुवः}
{पतिव्रतां जनकजाममन्यतननाम च}% ३७

\twolineshloka
{मातः क्षमस्व यदघं मया कृतमबुद्धिना}
{त्वत्सदृश्यः पतिपराः सर्वेषां साधुकारिकाः}% ३८

\twolineshloka
{जानक्यापि महाभागा देवरं वीक्ष्य सादरम्}
{आशीर्भिरभियुज्याथ समपृच्छदनामयम्}% ३९

\twolineshloka
{विमानवरमारूढास्ते सर्वे नभसोऽङ्गणे}
{क्षणादालोकयाञ्चक्रे निकटे स्वपितुः पुरीम्}% ४०

॥इति श्रीपद्मपुराणे पातालखण्डे रामाश्वमेधे शेषवात्स्यायनसंवादे रामराजधानीदर्शनो नाम द्वितीयोऽध्यायः॥२॥

\sect{तृतीयोऽध्यायः 5.3}

\uvacha{शेष उवाच}

\twolineshloka
{दृष्ट्वा रामो राजधानीं निजलोकनिवासिनीम्}
{जहर्ष मतिमान्वीरश्चिरदर्शनलालसः}% १

\twolineshloka
{भरतोऽपि स्वकं मित्रं सुमुखं नगरं प्रति}
{प्रेषयामास सचिवं नगरोत्सवसिद्धये}% २

\uvacha{भरत उवाच}

\twolineshloka
{कुर्वन्तु लोकास्त्वरितं रघुनाथागमोत्सवम्}
{मन्दिरे मन्दिरे रम्यं कृतकौतुकचित्रकम्}% ३

\twolineshloka
{विपांसुका राजमार्गाश्चन्दनद्रवसिञ्चिताः}
{प्रसूनभरसङ्कॢप्ता हृष्टपुष्टजनावृताः}% ४

\twolineshloka
{विचित्रवर्णध्वजभा चित्रिताखिलस्वाङ्गणाः}
{मेघागमे धनुरिव पश्यन्त्वेव वलीमुखाः}% ५

\twolineshloka
{प्रतिगेहं तु लोकानां कारयन्त्वगरूक्षणम्}
{यद्धूमं वीक्ष्य शिखिनो नृत्यं कुर्वन्तु लीलया}% ६

\twolineshloka
{हस्तिनो मम शैलाभानाधोरणसुयन्त्रितान्}
{विचित्रयन्तु बहुशो गैरिकाद्युपधातुभिः}% ७

\twolineshloka
{वाजिनश्चित्रिता भूयः सुशोभन्तु मनोजवाः}
{यद्वेगवीक्षणादेव गर्वं त्यजति स्वर्हयः}% ८

\twolineshloka
{कन्याः सहस्रशो रम्याः सर्वाभरणभूषिताः}
{गजोपरि समारूढा मुक्ताभिर्विकिरन्तु च}% ९

\twolineshloka
{ब्राह्मण्यः पात्रहस्ताश्च दूर्वाहारिद्रसंयुताः}
{सुवासिन्यो महाराजं रामं नीराजयन्तु ताः}% १०

\twolineshloka
{कौसल्यापुत्रसंयोगसन्देश विधुरा सती}
{हर्षं प्राप्नोतु सुकृशा तदीक्षणसुलालसा}% ११

\twolineshloka
{इत्येवमादिरचनाः पुरशोभाविधायिकाः}
{करोतु जनता हृष्टा रामस्यागमनं प्रति}% १२

\uvacha{शेष उवाच}

\twolineshloka
{इति श्रुत्वा ततो वाक्यं सुमुखो मन्त्रवित्तमः}
{प्रययौ नगरीं कर्तुं कृतकौतुकतोरणाम्}% १३

\twolineshloka
{गत्वाथ नगरीं तां वै मन्त्री तु सुमुखाभिधः}
{ख्यापयामास लोकानां रामागममहोत्सवम्}% १४

\twolineshloka
{लोकाः श्रुत्वा पुरीं प्राप्तं रघुनाथं सुहर्षिताः}
{पूर्वं तदीय विरहत्यक्तभोगसुखादयः}% १५

\twolineshloka
{ब्राह्मणा वेदसम्पन्नाः पवित्रा दर्भपाणयः}
{धौतोत्तरीयवलिता जग्मुः श्रीरघुनायकम्}% १६

\twolineshloka
{क्षत्रिया ये शूरतमा धनुर्बाणधरा वराः}
{सङ्ग्रामे बहुशो वीरा जेतारो ययुरप्यमुम्}% १७

\twolineshloka
{वैश्या धनसमृद्धाश्च मुद्राशोभितपाणयः}
{शुभ्रवस्त्रपरीधाना अभिजग्मुर्नरेश्वरम्}% १८

\twolineshloka
{शूद्रा द्विजेषु ये भक्ताः स्वीयाचारसुनिष्ठिताः}
{वेदाचाररता ये वै तेऽपिजग्मुः पुरीपतिम्}% १९

\twolineshloka
{ये ये वृत्तिकरा लोकाः स्वे स्वे कर्मण्यधिष्ठिताः}
{स्वकं वस्तु समादाय ययुः श्रीरामभूपतिम्}% २०

\twolineshloka
{इत्थं भूपतिसन्देशात्प्रमोदाप्लवसंयुताः}
{नाना कौतुकसंयुक्ता आजग्मुर्मनुजेश्वरम्}% २१

\uvacha{शेष उवाच}

\twolineshloka
{रघुनाथोऽपि सकलैर्दैवतैः स्वस्वयानगैः}
{परीतः प्रविवेशोच्चैः पुरीं रचितमोहनाम्}% २२

\twolineshloka
{प्लवङ्गाः प्लवनैर्युक्ता आकाशपथचारिणः}
{स्वस्वशोभापरीताङ्गाश्चानुजग्मुः पुरोत्तमम्}% २३

\twolineshloka
{पुष्पकादवरुह्याशु नरयानमथारुहत्}
{सीतया सहितो रामः परिवारसमावृतः}% २४

\twolineshloka
{अयोध्यां प्रविवेशाथ कृतकौतुकतोरणाम्}
{हृष्टपुष्टजनाकीर्णामुत्सवैः परीभूषिताम्}% २५

\twolineshloka
{वीणापणवभेर्यादिवादित्रैराहतैर्भृशम्}
{शोभमानः स्तूयमानः सूतमागधबन्दिभिः}% २६

\twolineshloka
{जय राघवरामेति जय सूर्यकुलाङ्गद}
{जय दाशरथे देव जयताल्लोकनायकः}% २७

\twolineshloka
{इति शृण्वञ्छुभां वाचं पौराणां हर्षिताङ्गिनाम्}
{रामदर्शनसञ्जात पुलकोद्भेद शोभिनाम्}% २८

\twolineshloka
{प्रविवेश वरं मार्गं रथ्याचत्वरभूषितम्}
{चन्दनोदकसंसिक्तं पुष्पपल्लवसंयुतम्}% २९

\twolineshloka
{तदा पौराङ्गनाः काश्चिद्गवाक्षबिलमाश्रिताः}
{रघुनाथस्वरूपेक्षा जातकामा अथाब्रुवन्}% ३०

पौराङ्गना ऊचुः

\twolineshloka
{धन्या अभूवन्बत भिल्लकन्या वनेषु या राममुखारविन्दम्}
{स्वलोचनेन्दीवरकैरथापिबन्स्वभाग्यसञ्जातमहोदया इमाः}% ३१

\twolineshloka
{धन्यं मुखं पश्यत वीरधाम्नः श्रीरामदेवस्य सरोजनेत्रम्}
{यद्दर्शनं धातृमुखाः सुरा अपि प्रापुर्महद्भाग्ययुता वयन्त्वहो}% ३२

\twolineshloka
{एतन्मुखं पश्यत चारुहासं किरीटसंशोभिनिजोत्तमाङ्गम्}
{बन्धूकधिक्कारलसच्छविप्रदं दन्तच्छदं बिभ्रतमुच्चनासम्}% ३३

\twolineshloka
{इति गदितवतीस्ताः स्नेहभारेण रामा नलिनदलसदृक्षैर्नेत्रपातैर्निरीक्ष्य}
{निखिलगुरुरनूनप्रेमभारं नृलोकं जननिगृहमियेष प्रोषिताङ्गेन हृष्टः}% ३४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुनाथस्य पुरप्रवेशनं नाम तृतीयोऽध्यायः॥३॥

\sect{चतुर्थोऽध्यायः 5.4}

\uvacha{वात्स्यायन उवाच}

\twolineshloka
{भुजगाधीश्वरेशान धराभारधरक्षम}
{शृण्वेकं संशयं मह्यं कृपया कथयस्व तम्}% १

\twolineshloka
{रघुनाथस्य गमनं वनं प्रति यदा ह्यभूत्}
{तदा प्रभृति देहेन स्थिता शून्येन चेतसा}% २

\twolineshloka
{तद्विप्रयोगविधुरा कृशदेहातिदुःखिता}
{सुमुखान्मन्त्रिणः श्रुत्वा रघुनाथं समागतम्}% ३

\twolineshloka
{कथं जहर्ष किमभूत्कीदृशं तत्र चिह्नितम्}
{रामचन्द्रस्य सन्देशहर्तारं किमुवाच सा}% ४

\twolineshloka
{एतन्मे संशयं छिन्धि रघुनाथगुणोदयम्}
{यथावच्छृण्वते मह्यं कथयस्व प्रसादतः}% ५

\uvacha{शेष उवाच}

\twolineshloka
{साधुपृष्टं महाभाग द्विजवर्यपुरस्कृत}
{तन्मे निगदतः साक्षाच्छृणुष्वैकमनाः किल}% ६

\twolineshloka
{सा वै तद्वदनाम्भोज च्युतं रामागमामृतम्}
{पीत्वा पीत्वा बभूवाहो स्थगिताङ्गेन विह्वला}% ७

\twolineshloka
{किं मे स्वप्नो विमूढायाः किं वा भ्रमकरं वचः}
{ममवै मन्दभाग्यायाः कथं रामेक्षणं पुनः}% ८

\twolineshloka
{बहुना तपसा कृत्वा प्राप्तोऽयं वै सुतः शिशुः}
{केनचिन्मम पापेन विप्रयोगं गतः पुनः}% ९

\twolineshloka
{सुमन्त्रिन्कुशली रामः सीतालक्ष्मणसंयुतः}
{कथं मां स्मरते वीरो वनचारी सुदुःखिताम्}% १०

इति सा विललापोच्चै रघुनाथस्मृतिं गता

\twolineshloka
{न निवेद निजं किञ्चित्परकीयं विमोहिता}
{सुमुखोऽपि तथा दृष्ट्वा दुःखितां मातरं भृशम्}% ११

\twolineshloka
{वीजयामास वासोग्रैः संज्ञामाप च सा पुनः}
{उवाच जननीं सौम्यं वचोहर्षकरं मुहुः}% १२

\twolineshloka
{रघुनाथागमस्मार हृष्टां तां व्यदधात्पुनः}
{मातर्विद्धि गृहं प्राप्तं रघुनाथं सलक्ष्मणम्}% १३

\twolineshloka
{सीतया सहितं पश्य चाशीर्भिरभियुङ्क्ष्व च}
{इति तथ्यं वचः श्रुत्वा सुमुखेन प्रभाषितम्}% १४

\twolineshloka
{यादृशं हर्षमापेदे तादृशं वेद्म्यहं नहि}
{उत्थाय चाजिरे प्राप्ता रोमाञ्चिततनूरुहा}% १५

\twolineshloka
{हर्षविह्वलिताङ्ग्यश्रु मुञ्चन्ती राममैक्षत}
{तावत्स रामो राजेन्द्रो नरयानमधिश्रितः}% १६

\twolineshloka
{प्राप्तः स्वमातुर्भवनं कैकेय्याः सुनयः पुरः}
{कैकेय्यपि त्रपाभारनम्रा रामं पुरःस्थितम्}% १७

\twolineshloka
{नोवाच किञ्चिन्महतीं चिन्तां प्राप्तवती मुहुः}
{सूर्यवंशध्वजो रामो मातरं वीक्ष्य लज्जिताम्}% १८

\onelineshloka*
{उवाच सान्त्वयंस्तां च वाक्यैर्विनयमिश्रितैः}

\uvacha{श्रीराम उवाच}

\onelineshloka
{मातर्मया वनं गत्वा सर्वमाचरितं तथा}% १९

\twolineshloka
{अधुना करवै किं वा त्वदाज्ञातो जनन्यहो}
{मया न्यूनं कृतं नास्ति कथं मां नेक्ष्यसे पुनः}% २०

\twolineshloka
{आशीर्भिरभिनन्द्यैनं भरतं मां च वीक्षय}
{इति श्रुत्वापि तद्वाक्यं सा नम्रवदनानघ}% २१

\twolineshloka
{शनैः शनैः प्रत्युवाच राम गच्छ स्वमालयम्}
{रामोऽपि श्रुत्वा वचनं जनन्याः पुरुषोत्तमः}% २२

\twolineshloka
{नमस्कृत्य ययौ गेहं सुमित्रायाः कृपानिधिः}
{सुमित्रा पुत्रसहितं रामं दृष्ट्वा महामनाः}% २३

\twolineshloka
{चिरञ्जीव चिरञ्जीव ह्याशीर्भिरिति चाभ्यधात्}
{मातुश्च रामभद्रोऽपि चरणौ प्रणिपत्य च}% २४

\twolineshloka
{परिष्वज्य मुदायुक्तो जगाद वचनं पुनः}
{रत्नगर्भे मम भ्रात्रा केनापि न कृतं तथा}% २५

\onelineshloka
{यथायमकरोद्धीमान्ममदुःखापनोदनम्}% २६

\twolineshloka
{रावणेन हृता सीता मया यत्प्राप्यते पुनः}
{मातस्तत्सर्वमाविद्धि लक्ष्मणस्य विचेष्टितम्}% २७

\twolineshloka
{दत्तामाशिषमागृह्य शिरसायं सुमित्रया}
{निजमातुश्च भवनं प्रययौ विबुधैर्वृतः}% २८

\twolineshloka
{मातरं वीक्ष्य हृषितां निजदर्शनलालसाम्}
{स्वयानादवरुह्याशु चरणावग्रहीद्धरिः}% २९

\twolineshloka
{माता तद्दर्शनोत्कण्ठा विह्वलीकृतमानसा}
{परिष्वज्य परिष्वज्य रामं मुदमवाप सा}% ३०

\twolineshloka
{शरीरे रोमहर्षोऽभूद्गद्गदा वागभूत्तदा}
{हर्षाश्रूणि तु सोष्णानि प्रवाहं प्रापुरापदात्}% ३१

\twolineshloka
{जननीं वीक्ष्य विनयी ताटङ्कद्वयवर्जिताम्}
{कराकल्प पदाकल्परहितां बिभ्रतीं तनुम्}% ३२

\twolineshloka
{किञ्चित्स्वदर्शनाद्धृष्टां कृशाङ्गीं तां स शोकभाक्}
{दुःखस्य समयो नायमिति मत्वा जगाद ताम्}% ३३

\uvacha{श्रीराम उवाच}

\twolineshloka
{मातर्मया त्वच्चरणौ चिरकालं न सेवितौ}
{ततः क्षमस्वापराधं भाग्यहीनस्य वै मम}% ३४

\twolineshloka
{ये पुत्रा मातापित्रोर्न शुश्रूषायां समुत्सुकाः}
{ते मन्तव्याः परा मातः कीटका रेतसो भवाः}% ३५

\twolineshloka
{किं कुर्वे जनकाज्ञातो गतो वै दण्डकं वनम्}
{तत्रापि त्वत्कृपापाङ्गात्तीर्णोऽस्मि दुःखसागरम्}% ३६

\twolineshloka
{रावणेन हृता सीता लङ्कायां गमिता पुनः}
{त्वत्कृपातो मया लब्धा तं हत्वा राक्षसेश्वरम्}% ३७

\twolineshloka
{सीतेयं त्वच्चरणयोः पतिता वै पतिव्रता}
{सम्भावयाशु चकितां त्वत्पादार्पितमानसाम्}% ३८

\twolineshloka
{इति श्रुत्वा तु तद्वाक्यं पादयोः पतितां स्नुषाम्}
{आशीर्भिरभियुज्यैनां बभाषे तां पतिव्रताम्}% ३९

\twolineshloka
{सीते स्वपतिना सार्द्धं चिरं विलस भामिनि}
{पुत्रौ प्रसूय च कुलं स्वकं पावय पावने}% ४०

\twolineshloka
{त्वत्सदृश्यः पतिपराः पतिदुःखसुखानुगाः}
{भवन्ति दुःखभागिन्यो न हि सत्यं जगत्त्रये}% ४१

\twolineshloka
{विदेहपुत्रि स्वकुलं त्वया पावितमात्मना}
{रामपादाब्जयुगलमनुयान्त्या महावनम्}% ४२

\twolineshloka
{किं चित्रं यत्पुमांसस्तु वैरिकोटिप्रभञ्जनाः}
{येषां गेहे सती भार्या स्वपतिप्रियवाञ्छिका}% ४३

\twolineshloka
{इत्युक्त्वा रघुनाथस्य भार्यामञ्चितलोचनाम्}
{तूष्णीं बभूव हृषिता प्रहृष्टस्वतनूरुहा}% ४४

\twolineshloka
{अथ भ्रातास्य भरतः पित्रा दत्तं निजं महत्}
{राज्यं निवेदयामास रामचन्द्राय धीमते}% ४५

\twolineshloka
{मन्त्रिणस्ते प्रहृष्टाङ्गा दैवज्ञान्मन्त्रकोविदान्}
{आहूय सुमुहूर्तन्ते पप्रच्छुः परमादरात्}% ४६

\twolineshloka
{शुभे मुहूर्ते सुदिने शुभनक्षत्रसंयुते}
{अभिषेकं महाराज्ये कारयामासुरुद्यताः}% ४७

\twolineshloka
{सप्तद्वीपवतीं पृथ्वीं व्याघ्रचर्मणि सुन्दरे}
{लिखित्वोपरि राजेन्द्रो महाराजोधितस्थिवान्}% ४८

\twolineshloka
{तद्दिनादेव साधूनां मनांसि प्रमुदं ययुः}
{दुष्टानां चेतसो ग्लानिरभवत्परतापिनाम्}% ४९

\twolineshloka
{स्त्रियस्तु पतिभक्त्या च पतिव्रतपरायणाः}
{मनसापि कदा पापं नाचरन्ति जना मुने}% ५०

\twolineshloka
{दैत्यादेवास्तथा नागा यक्षासुरमहोरगाः}
{सर्वे न्यायपथे स्थित्वा रामाज्ञां शिरसा दधुः}% ५१

\twolineshloka
{परोपकरणेयुक्ताः स्वधर्मसुखनिर्वृताः}
{विद्याविनोदगमिता दिनरात्रिक्षणाः शुभाः}% ५२

\twolineshloka
{वातोऽपि मार्गसंस्थानां बलान्नाहरते महान्}
{वासांस्यपि तु सूक्ष्माणि तत्र चौरकथा नहि}% ५३

\twolineshloka
{धनदो ह्यर्थिनां रामः कारुण्यश्च कृपानिधिः}
{भ्रातृभिः सहितो नित्यं गुरुदेवस्तुतिं व्यधात्}% ५४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुवरस्य राज्याभिषेको नाम चतुर्थोऽध्यायः॥४॥

\sect{पञ्चमोऽध्यायः 5.5}

\uvacha{शेष उवाच}

\twolineshloka
{अथाभिषिक्तं रामं तु तुष्टुवुः प्रणताः सुराः}
{रावणाभिधदैत्येन्द्र वधहर्षितमानसाः}% १

\uvacha{देवा ऊचुः}

\twolineshloka
{जय दाशरथे सुरार्तिहञ्जयजय दानववंशदाहक}
{जय देववराङ्गनागणग्रहणव्यग्रकरारिदारक}% २

\twolineshloka
{तवयद्दनुजेन्द्र नाशनं कवयो वर्णयितुं समुत्सुकाः}
{प्रलये जगतान्ततीः पुनर्ग्रससे त्वं भुवनेशलीलया}% ३

\twolineshloka
{जय जन्मजरादिदुःखकैः परिमुक्तप्रबलोद्धरोद्धर}
{जय धर्मकरान्वयाम्बुधौ कृतजन्मन्नजरामराच्युत}% ४

\twolineshloka
{तव देववरस्य नामभिर्बहुपापा अपि ते पवित्रिताः}
{किमु साधुद्विजवर्यपूर्वकाः सुतनुं मानुषतामुपागताः}% ५

\twolineshloka
{हरविरिञ्चिनुतं तव पादयोर्युगलमीप्सितकामसमृद्धिदम्}
{हृदि पवित्रयवादिकचिह्नितैः सुरचितं मनसा स्पृहयामहे}% ६

\twolineshloka
{यदि भवान्न दधात्यभयं भुवो मदनमूर्ति तिरस्करकान्तिभृत्}
{सुरगणा हि कथं सुखिनः पुनर्ननुभवन्ति घृणामय पावन}% ७

\twolineshloka
{यदा यदास्मान्दनुजाहि दुःखदास्तदा तदा त्वं भुवि जन्मभाग्भवेः}
{अजोऽव्ययोऽपीशवरोऽपि सन्विभो स्वभावमास्थाय निजं निजार्चितः}% ८

\twolineshloka
{मृतसुधासदृशैरघनाशनैः सुचरितैरवकीर्य महीतलम्}
{अमनुजैर्गुणशंसिभिरीडितः प्रविश चाशु पुनर्हि स्वकं पदम्}% ९

\twolineshloka
{अनादिराद्योजररूपधारी हारी किरीटी मकरध्वजाभः}
{जयं करोतु प्रसभं हतारिः स्मरारि संसेवितपादपद्मः}% १०

\twolineshloka
{इत्युक्त्वा ते सुराः सर्वे ब्रह्मेन्द्रप्रमुखा मुहुः}
{प्रणेमुररिनाशेन प्रीणिता रघुनायकम्}% ११

\twolineshloka
{इति स्तुत्यातिसंहृष्टो रघुनाथो महायशाः}
{प्रोवाच तान्सुरान्वीक्ष्य प्रणतान्नतकन्धरान्}% १२

\uvacha{श्रीराम उवाच}

\twolineshloka
{सुरा वृणुत मे यूयं वरं किञ्चित्सुदुर्ल्लभम्}
{यं कोऽपि देवो दनुजो न यक्षः प्राप सादरः}% १३

सुरा ऊचुः

\twolineshloka
{स्वामिन्भगवतः सर्वं प्राप्तमस्माभिरुत्तमम्}
{यदयं निहतः शत्रुरस्माकं तु दशाननः}% १४

\twolineshloka
{यदायदाऽसुरोऽस्माकं बाधां परिदधाति भोः}
{तदा तदेति कर्तव्यमेतावद्वैरिनाशनम्}% १५

\onelineshloka*
{तथेत्युक्त्वा पुनर्वीरः प्रोवाच रघुनन्दनः}

\uvacha{श्रीराम उवाच}

\onelineshloka
{सुराः शृणुत मद्वाक्यमादरेण समन्विताः}% १६

\twolineshloka
{भवत्कृतं मदीयैर्वैगुणैर्ग्रथितमद्भुतम्}
{स्तोत्रं पठिष्यति मुहुः प्रातर्निशि सकृन्नरः}% १७

\twolineshloka
{तस्य वैरि पराभूतिर्न भविष्यति दारुणा}
{न च दारिद्र्यसंयोगो न च व्याधिपराभवौ}% १८

\twolineshloka
{मदीयचरणद्वन्द्वे भक्तिस्तेषां तु भूयसी}
{भविष्यति मुदायुक्ते स्वान्ते पुंसां तु पाठतः}% १९

\twolineshloka
{इत्युक्त्वा सोऽभवत्तूष्णीं नरदेवशिरोमणिः}
{सुराः सर्वे प्रहृष्टास्ते ययुर्लोकं स्वकं स्वकम्}% २०

\twolineshloka
{रघुनाथोऽपि भ्रातॄंस्तान्पालयंस्तातवद्बुधान्}
{प्रजाः पुत्रानिव स्वीयाल्लाँलयँल्लोकनायकः}% २१

\twolineshloka
{यस्मिञ्छासति लोकानां नाकालमरणं नृणाम्}
{न रोगादि पराभूतिर्गृहेषु च महीयसी}% २२

\twolineshloka
{नेतिः कदापि द्दश्येत वैरिजं भयमेव च}
{वृक्षाः सदैव फलिनो मही भूयिष्ठधान्यका}% २३

\twolineshloka
{पुत्रपौत्रपरीवार सनाथी कृतजीवनाः}
{कान्ता संयोगजसुखैर्निरस्तविरहक्लमाः}% २४

\twolineshloka
{नित्यं श्रीरघुनाथस्य पादपद्मकथोत्सुकाः}
{कदापि परनिन्दासु वाचस्तेषां भवन्ति न}% २५

\twolineshloka
{कारवोऽपि कदा पापं नाचरन्ति मनस्यहो}
{रघुनाथकराघातदुःखशङ्काभिशंसिनः}% २६

\twolineshloka
{सीतापतिमुखालोक निश्चलीभूतलोचनाः}
{लोका बभूवुः सततं कारुण्यपरिपूरिताः}% २७

\twolineshloka
{राज्यं प्राप्तमसापत्नं समृद्धबलवाहनम्}
{ऋषिभिर्हृष्टपुष्टैश्च रम्यं हाटकभूषणैः}% २८

\twolineshloka
{सम्पुष्टमिष्टापूर्तानां धर्माणां नित्यकर्तृभिः}
{सदा सम्पन्नसस्यं च सुवसुक्षेत्रसंयुतम्}% २९

\twolineshloka
{सुदेशं सुप्रजं स्वस्थं सुतृणं बहुगोधनम्}
{देवतायतनानां च राजिभिः परिराजितम्}% ३०

\twolineshloka
{सुपूर्णा यत्र वै ग्रामाः सुवित्तर्द्धिविराजिताः}
{सुपुष्पकृत्रिमोद्यानाः सुस्वादुफलपादपाः}% ३१

\twolineshloka
{सपद्मिनीककासारा यत्र राजन्ति भूमयः}
{सदम्भा निम्नगा यत्र न यत्र जनता क्वचित्}% ३२

\twolineshloka
{कुलान्येव कुलीनानां वर्णानां नाधनानि च}
{विभ्रमो यत्र नारीषु न विद्वत्सु च कर्हिचित्}% ३३

\twolineshloka
{नद्यः कुटिलगामिन्यो न यत्र विषये प्रजाः}
{तमोयुक्ताः क्षपा यत्र बहुलेषु न मानवाः}% ३४

\twolineshloka
{रजोयुजः स्त्रियो यत्र नाधर्मबहुला नराः}
{धनैरनन्धो यत्रास्ति जनो नैव च भोजने}% ३५

\twolineshloka
{अनयः स्यन्दनो यत्र न च वैराजपूरुषः}
{दण्डः परशुकुद्दालवालव्यजनराजिषु}% ३६

\twolineshloka
{आतपत्रेषु नान्यत्र क्वचित्क्रोधोपरोधजः}
{अन्यत्राक्षिकवृन्देभ्यः क्वचिन्न परिदेवनम्}% ३७

\twolineshloka
{आक्षिका एव दृश्यन्ते यत्र पाशकपाणयः}
{जाड्यवार्ता जलेष्वेव स्त्रीमध्या एव दुर्बलाः}% ३८

\twolineshloka
{कठोरहृदया यत्र सीमन्तिन्यो न मानवाः}
{औषधेष्वेव यत्रास्ति कुष्ठयोगो न मानवे}% ३९

\twolineshloka
{वेधो यत्र सुरत्नेषु शूलं मूर्तिकरेषु वै}
{कम्पः सात्विकभावोत्थो न भयात्क्वापि कस्यचित्}% ४०

\twolineshloka
{सञ्ज्वरः कामजो यत्र दारिद्र्यकलुषस्य च}
{दुर्ल्लभत्वं सदैवस्य सुकृतेन च वस्तुनः}% ४१

\twolineshloka
{इभा एव प्रमत्ता वै युद्धे वीच्यो जलाशये}
{दानहानिर्गजेष्वेव तीक्ष्णा एव हि कण्टकाः}% ४२

\twolineshloka
{बाणेषु गुणविश्लेषो बन्धोक्तिः पुस्तके दृढा}
{स्नेहत्यागः खलेष्वेव न च वै स्वजने जने}% ४३

\twolineshloka
{तं देशं पालयामास लालयँल्लालिताः प्रजाः}
{धर्मं संस्थापयन्देशे दुष्टे दण्डधरोपमः}% ४४

\twolineshloka
{एवं पालयतो देशं धर्मेण धरणीतलम्}
{सहस्रं च व्यतीयुर्वै वर्षाण्येकादश प्रभोः}% ४५

\twolineshloka
{तत्र नीचजनाच्छ्रुत्वा सीताया अपमानताम्}
{स्वां च निन्दां रजकतस्तां तत्याज रघूद्वहः}% ४६

\twolineshloka
{पृथ्वीं पालयमानस्य धर्मेण नृपतेस्तदा}
{सीतां विरहितामेकां निदेशेन सुरक्षिताम्}% ४७

\twolineshloka
{कदाचित्संसदो मध्ये ह्यासीनस्य महामतेः}
{आजगाम मुनिश्रेष्ठः कुम्भोत्पत्तिर्मुनिर्महान्}% ४८

\twolineshloka
{गृहीत्वार्घ्यं समुत्तस्थौ वसिष्ठेन समन्वितः}
{जनताभिर्महाराजो वार्धिशोषकमागतम्}% ४९

\twolineshloka
{स्वागतेन सुसम्भाव्य पप्रच्छ तमनामयम्}
{सुखोपविष्टं विश्रान्तं बभाषे रघुनन्दनः}% ५०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे अगस्त्यसमागमो नाम पञ्चमोऽध्यायः॥५॥

\sect{षष्ठोऽध्यायः 5.6}

\uvacha{शेष उवाच}

\twolineshloka
{इत्थं स्वागतसन्तुष्टं ब्रह्मचर्यतपोनिधिम्}
{उवाच मतिमान्वीरः सर्वलोकगुरुर्मुनिम्}% १

\twolineshloka
{स्वागतं ते महाभाग कुम्भयोने तपोनिधे}
{त्वद्दर्शनेन सर्वे वै पाविताः सकुटुम्बकाः}% २

\twolineshloka
{कच्चिन्मतिस्ते वेदेषु शास्त्रेषु परिवर्तते}
{त्वत्तपोविघ्नकर्ता वै नास्ति भूमण्डले क्वचित्}% ३

\twolineshloka
{लोपामुद्रा महाभाग या च ते धर्मचारिणी}
{यस्याः पतिव्रता धर्मात्सर्वं भवति शोभनम्}% ४

\twolineshloka
{अपि शंस महाभाग धर्ममूर्ते कृपानिधे}
{अलोलुपस्य किं कार्यं करवाणि मुनीश्वर}% ५

\twolineshloka
{त्वत्तपोयोगतः सर्वं भवति स्वेच्छया बहु}
{तथापि मयि कृत्वैव कृपां शंश मुनीश्वरः}% ६

\uvacha{शेष उवाच}

\twolineshloka
{इत्युक्तो लोकगुरुणा राजराजेन धीमता}
{उवाच रामं लोकेशं विनीततरभाषया}% ७

\uvacha{अगस्त्य उवाच}

\twolineshloka
{स्वामिंस्तव सुदुर्दर्शं दर्शनं दैवतैरपि}
{मत्वा समागतं विद्धि राजराज कृपानिधे}% ८

\twolineshloka
{हतस्त्वया रावणाख्यस्त्वसुरो लोककण्टकः}
{दिष्ट्याद्य देवाः सुखिनो दिष्ट्या राजा बिभीषणः}% ९

\twolineshloka
{राम त्वद्दर्शनान्मेऽद्य गतं वै दुष्कृतं किल}
{सम्पूर्णो मे मनःकोश आनन्देन सुरोत्तम}% १०

\twolineshloka
{इत्युक्त्वा स बभूवाशु तूष्णीं कुम्भसमुद्भवः}
{रामसन्दर्शनाह्लादविह्वलीकृतमानसः}% ११

\twolineshloka
{रामः पप्रच्छ तं भूयो मुनिं ज्ञानविशारदम्}
{लोकातीतं भवद्भावि सर्वं जानासि सर्वतः}% १२

\twolineshloka
{मुने कथय मे सर्वं पृच्छतो हि सुविस्तरम्}
{कोऽसौ मया हतो यो हि रावणो विबुधार्दनः}% १३

\twolineshloka
{कुम्भकर्णोऽपि कस्त्वेष का जातिर्वै दुरात्मनः}
{देवो दैत्यः पिशाचो वा राक्षसो वा महामुने}% १४

\twolineshloka
{सर्वमाख्याहि सर्वज्ञ सर्वं जानासि विस्तरात्}
{अतः कथय मे सर्वं कृपां कृत्वा ममोपरि}% १५

\twolineshloka
{इति श्रुत्वा ततो वाक्यं कुम्भजन्मा तपोनिधिः}
{यत्पृष्टं रघुराजेन प्रवक्तुं तत्प्रचक्रमे}% १६

\twolineshloka
{राजन्सृष्टिकरो ब्रह्मा पुलस्त्यस्तत्सुतोऽभवत्}
{ततस्तु विश्रवा जज्ञे वेदविद्याविशारदः}% १७

\twolineshloka
{तस्य पत्नीद्वयं जातं पातिव्रत्यचरित्रभृत्}
{एका मन्दाकिनी नाम्नी द्वितीया कैकसी स्मृता}% १८

\twolineshloka
{पूर्वस्यां धनदो जज्ञे लोकपालविलासभृत्}
{योऽसौ शिवप्रसादेन लङ्कावासमचीकरत्}% १९

\twolineshloka
{विद्युन्मालिसुतायां तु पुत्रत्रयमभून्महत्}
{रावणः कुम्भकर्णश्च तथा पुण्यो बिभीषणः}% २०

\twolineshloka
{राक्षस्युदरजन्मत्वात्सन्ध्यासमयसम्भवात्}
{द्वयोरधर्मनिपुणा मतिरासीन्महामते}% २१

\twolineshloka
{एकदा तु विमानेन पुष्पकेण सुशोभिना}
{काञ्चनीयोपकल्पेन किङ्किणीजालमालिना}% २२

\twolineshloka
{आरुह्य पितरौ द्रष्टुं प्रायाच्छोभासमन्वितः}
{स्वगणैः संस्तुतो भूत्वा नानारत्नविभूषणैः}% २३

\twolineshloka
{आगत्य पित्रोश्चरणे पतित्वा चिरमात्मजः}
{हर्षविह्वलितात्मा च रोमाञ्चिततनूरुहः}% २४

\twolineshloka
{उवाच मेऽद्य सुदिनं महाभाग्यफलोदयः}
{यन्मे युष्मत्पदौ दृष्टौ महापुण्यददर्शनौ}% २५

\twolineshloka
{इत्यादिभिः स्तुतिपदैः स्तुत्वागान्मन्दिरं स्वकम्}
{पितरावपि संहृष्टौ पुत्रस्नेहाद्बभूवतुः}% २६

\twolineshloka
{तं दृष्ट्वा रावणो धीमाञ्जगाद निजमातरम्}
{कोऽयं पुमान्सुरो वाथ यक्षो वाथ नरोत्तमः}% २७

\twolineshloka
{योऽसौ मम पितुःपादौ सन्निषेव्य गतः पुनः}
{महाभाग्यनिधिः स्वीयैर्गणैः सुपरिवारितः}% २८

\twolineshloka
{केनेदं तपसा लब्धं विमानं वायुवेगधृक्}
{उद्यानारामलीलादि विलासस्थानमुत्तमम्}% २९

\uvacha{शेष उवाच}

\twolineshloka
{इति वाक्यं समाकर्ण्य जननी रोषविक्लवा}
{उवाच पुत्रं विमनाः किञ्चिन्नेत्रविकारिणी}% ३०

\twolineshloka
{रे पुत्र शृणु मद्वाक्यं बहुशिक्षासमन्वितम्}
{एतस्य जन्मकर्मादि विचारचतुराधिकम्}% ३१

\twolineshloka
{सपत्न्या मम कुक्षिस्थं विधानं समुपस्थितम्}
{येन स्वमातुर्विमलं कुलमुज्ज्वलितं महत्}% ३२

\twolineshloka
{त्वं तु मत्कुक्षिजः कीटः पापः स्वोदरपूरकः}
{यथा खरः स्वकं भारं जानाति न च तद्गुणम्}% ३३

\twolineshloka
{तथा त्वं लक्ष्यसेऽज्ञानी शयनासनभोगवान्}
{सुप्तो गतः क्वचिद्भ्रष्ट इत्येव तव सम्भवः}% ३४

\twolineshloka
{अनेन तपसा लब्धं शिवसन्तोषकारिणा}
{लङ्कावासो मनोवेगं विमानं राज्यसम्पदः}% ३५

\twolineshloka
{सुधन्या जननी त्वस्य सुभाग्या सुमहोदया}
{यस्याः पुत्रो निजगुणैर्लब्धवान्महतां पदम्}% ३६

\twolineshloka
{इति क्रुधा भाषितमार्तया तया मात्रा स्वयाऽकर्ण्य दुरात्मसत्तमः}
{रोषं विधायात्मगतं पुनर्वचो जगाद तां निश्चयभृत्तपः प्रति}% ३७

\uvacha{रावण उवाच}

\twolineshloka
{जनन्याकर्णय वचो मम गर्वसमन्वितम्}
{रत्नगर्भा त्वमेवासि यस्याः पुत्रास्त्रयो वयम्}% ३८

\twolineshloka
{कोऽसौ कीटः स धनदः क्व तपः स्वल्पकं पुनः}
{कालं का किन्तु तद्राज्यं स्वल्पसेवकसंयुतम्}% ३९

\twolineshloka
{मातः शृणु ममोत्साहात्प्रतिज्ञां करुणान्विते}
{न केनापि कृतां कर्त्रा महाभाग्ये हि कैकसि}% ४०

\twolineshloka
{यद्यहं भुवनं सर्वं वशेन स्थापयामि वै}
{तपोभिर्दुष्कृतैः कृत्वा ब्रह्मसन्तोषकारकैः}% ४१

\twolineshloka
{अन्नोदके सदा त्यक्त्वा निद्रां क्रीडां तथा पुनः}
{चेत्तदा पितृलोकस्य घातात्पापं भवेन्मम}% ४२

\twolineshloka
{कुम्भकर्णोऽपि कृतवान्विभीषणसमन्वितः}
{रावणेन सहभ्रात्रेत्युक्त्वागाद्गिरिकाननम्}% ४३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रावणोत्पत्तिर्नाम षष्ठोऽध्यायः॥६॥

\sect{सप्तमोऽध्यायः 5.7}

\uvacha{अगस्त्य उवाच}

\twolineshloka
{अथोग्रं स तपो दैत्यो दशवर्षसहस्रकम्}
{चकार भानुमक्ष्णा च पश्यन्नूर्ध्वपदे स्थितः}% १

\twolineshloka
{कुम्भकर्णोऽपि कृतवांस्तपः परमदुश्चरम्}
{विभीषणस्तु धर्मात्मा चचार परमं तपः}% २

\twolineshloka
{तदा प्रसन्नो भगवान्देवदेवः प्रजापतिः}
{देवदानवयक्षादि मुकुटैः परिसेवितः}% ३

\twolineshloka
{ददौ राज्यं च सुमहद्भुवनत्रयभास्वरम्}
{वपुश्च कृतवान्रम्यं देवदानवसेवितम्}% ४

\twolineshloka
{तदा सन्तापितो भ्राता धनदो धर्मबुद्धिमान्}
{विमानं तु ततो नीतं लङ्का च नगरी हठात्}% ५

\twolineshloka
{भुवनं तापितं सर्वं देवाश्चैव दिवो गताः}
{हतवान्ब्राह्मणकुलं मुनीनां मूलकृन्तनः}% ६

\twolineshloka
{तदातिदुःखिता देवाः सेन्द्रा ब्रह्माणमाययुः}
{स्तुतिं चक्रुर्महात्मानो दण्डवत्प्रणतिं गताः}% ७

\twolineshloka
{ते तुष्टुवुः सुराः सर्वे वाग्भिरर्थ्याभिरादृताः}
{ततः प्रसन्नो भगवान्किङ्करोमीति चाब्रवीत्}% ८

\twolineshloka
{ततो निवेदयाञ्चक्रुर्ब्रह्मणे विबुधाः पुरः}
{दशग्रीवाच्च सङ्कष्टं तथा निजपराभवम्}% ९

\twolineshloka
{क्षणं ध्यात्वा ययौ ब्रह्मा कैलासं त्रिदशैः सह}
{तस्य शैलस्य पार्श्वे तु वैचित्र्येण समाकुलाः}% १०

\twolineshloka
{स्थिताः सन्तुष्टुवुर्देवाः शम्भुं शक्रपुरोगमाः}
{नमो भवाय शर्वाय नीलग्रीवाय ते नमः}% ११

\twolineshloka
{नमः स्थूलाय सूक्ष्माय बहुरूपाय ते नमः}
{इति सर्वमुखेनोक्तां वाणीमाकर्ण्य शङ्करः}% १२

\twolineshloka
{प्रोवाच नन्दिनं देवा नानयेति ममान्तिकम्}
{एतस्मिन्नन्तरे देवा आहूता नन्दिना च ते}% १३

\twolineshloka
{प्रविश्यान्तःपुरे देवा ददृशुर्विस्मितेक्षणाः}
{ब्रह्मागत्य ददर्शाथ शङ्करं लोकशङ्करम्}% १४

\twolineshloka
{गणकोटिसहस्रैस्तु सेवितं मोदशालिभिः}
{नग्नैर्विरूपैः कुटिलैर्धूसरैर्विकटैस्तथा}% १५

\twolineshloka
{प्रणिपत्याग्रतः स्थित्वा सह देवैः पितामहः}
{उवाच देवदेवेशं पश्यावस्थां दिवौकसाम्}% १६

\twolineshloka
{कृपां कुरु महादेव शरणागतवत्सल}
{दुष्टदैत्यवधार्थं त्वं समुद्योगं विधेहि भोः}% १७

\twolineshloka
{सोऽपि तद्वचनं श्रुत्वा दैन्यशोकसमन्वितम्}
{त्रिदशैः सहितैः सर्वैराजगाम हरेः पदम्}% १८

\twolineshloka
{तुष्टुवुर्मुनयः सर्वे ससुरोरगकिन्नराः}
{जय माधव देवेश जय भक्तजनार्तिहन्}% १९

\twolineshloka
{विलोकय महादेव लोकयस्व स्वसेवकान्}
{इत्युच्चैर्जगदुः सर्वे देवाः शर्वपुरोगमाः}% २०

\twolineshloka
{इत्युक्तमाकर्ण्य सुराधिनाथो दृष्ट्वा सुरार्तिं परिचिन्त्य विष्णुः}
{जगाद देवाञ्जलदोच्चया गिरा दुःखं तु तेषां प्रशमं नयन्निव}% २१

\twolineshloka
{भो ब्रह्मशर्वेन्द्र पुरोगमामराः शृण्वन्तु वाचं भवतां हितेरताम्}
{जाने दशग्रीवकृतं भयं वस्तन्नाशयाम्यद्य कृतावतारः}% २२

\twolineshloka
{पुरी त्वयोध्या रविवंशजातैर्नृपैर्महादानमखादिसत्क्रियैः}
{प्रपालिता भूतलमण्डनीया विराजते राजतभूमिभागैः}% २३

\twolineshloka
{तस्यां दशरथो राजा निरपत्यः श्रियान्वितः}
{पालयत्यधुना राज्यं दिक्चक्रजयवान्विभुः}% २४

\twolineshloka
{स तु वन्द्यादृष्यशृङ्गात्प्रार्थितात्पुत्रकाम्यया}
{पुत्रेष्ट्यां विधिना यज्वा महाबलसमन्वितः}% २५

\twolineshloka
{ततोऽहं प्रार्थितः पूर्वं तपसा तेन भोः सुराः}
{पत्नीषु तिसृषु प्रीत्या चतुर्धापि भवत्कृते}% २६

\twolineshloka
{राम लक्ष्मण शत्रुघ्न भरताख्या समन्वितः}
{कर्तास्मि रावणोद्धारं समूल बलवाहनम्}% २७

\twolineshloka
{भवन्तोऽपि स्वकैरंशैरवतीर्य चरन्त्विह}
{ऋक्षवानररूपेण सर्वत्र पृथिवीतले}% २८

\twolineshloka
{इत्युक्त्वा विररामाशु नभसीरितवाङ्मुने}
{देवाः श्रुत्वा महद्वाक्यं सर्वे संहृष्टमानसाः}% २९

\twolineshloka
{ते चक्रुर्गदितं यादृग्देवदेवेन धीमता}
{स्वैःस्वैरंशैर्मही पूर्णा ऋक्षवानररूपिभिः}% ३०

\twolineshloka
{योऽसौ विष्णुर्महादेवो देवानां दुःखनाशकः}
{सत्वमेव महाराज भगवान्कृतविग्रहः}% ३१

\twolineshloka
{भरतोऽयं लक्ष्मणश्च शत्रुघ्नश्च महामते}
{तावकांशाद्दशग्रीवो जनितश्च सुरार्द्दनः}% ३२

\twolineshloka
{पूर्ववैरानुबन्धेन जानकीं हृतवान्पुनः}
{स त्वया निहतो दैत्यो ब्रह्मराक्षसजातिमान्}% ३३

\twolineshloka
{पुलस्त्यपुत्रो दैत्येन्द्र सर्वलोकैककण्टकः}
{पातितः पृथिवी सर्वा सुखमापमहेश्वर}% ३४

\twolineshloka
{ब्राह्मणानां सुखं त्वद्य मुनीनां तापसं बलम्}
{शिवानि सर्वतीर्थानि सर्वे यज्ञाः सुसंहिताः}% ३५

\twolineshloka
{त्वयि राज्ञि जगत्सर्वं सदेवासुरमानुषम्}
{सुखं प्रपेदे विश्वात्मञ्जगद्योने नरोत्तम}% ३६

\twolineshloka
{एतत्ते सर्वमाख्यातं यत्पृष्टोऽहं त्वयानघ}
{उत्पत्तिश्च विपत्तिश्च मया मत्यनुसारतः}% ३७

\twolineshloka
{इत्थं निशम्य दितिजेन्द्रकुलानुकारिवार्तां महापुरुष ईश्वरईशिता च}
{संरुद्धबाष्पगलदश्रुमुखारविन्दो भूमौ पपात सदसि प्रथितप्रभावः}% ३८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रावणोत्पत्तिविपत्तिकथनन्नामसप्तमोऽध्यायः॥७॥

\sect{अष्टमोऽध्यायः 5.8}

\uvacha{शेष उवाच}

\twolineshloka
{वात्स्यायनमुनिश्रेष्ठ कथा पापप्रणाशिनी}
{ब्रह्मण्यदेवदेवस्य सर्वधर्मैकरक्षितुः}% १

\twolineshloka
{राजानं मूर्च्छितं दृष्ट्वा कुम्भजन्मा तपोनिधिः}
{शनैःशनैः करेणाशु पस्पर्शाश्रु जगाद च}% २

\twolineshloka
{भो रामाश्वसिहि क्षिप्रं किमर्थमवसीदसि}
{भवान्दैत्यकुलच्छेत्ता महाविष्णुः सनातनः}% ३

\twolineshloka
{भूतं भव्यं भवच्चैव जगत्स्थास्नु चरिष्णु च}
{त्वदृते नास्ति सञ्चारी किमर्थमिह मूर्च्छितः}% ४

\twolineshloka
{श्रुत्वा वाक्यं महाराजः कुम्भजन्मसमीरितम्}
{उत्तस्थौ विगलन्नेत्र बाष्पपूरितसन्मुखः}% ५

\twolineshloka
{उवाच दीनदीनं च विस्पष्टाक्षरविस्तरम्}
{त्रपाभर नमन्मूर्तिर्ब्रह्मद्रोहपराङ्मुखः}% ६

\uvacha{श्रीराम उवाच}

\twolineshloka
{अहो मे पश्यता ज्ञानं विमूढस्य दुरात्मनः}
{यद्ब्राह्मणकुले रूढं हतवान्कामलोलुपः}% ७

\twolineshloka
{महिलार्थे त्वहं विप्रं वेदशास्त्रविवेकवान्}
{हतवान्वाडवकुलं बुद्धिहीनोति दुर्मतिः}% ८

\twolineshloka
{इक्ष्वाकूणां कुले जातु ब्राह्मणो न दुरुक्तिभाक्}
{ईदृशं कुर्वता कर्म मयैतत्सुकलङ्कितम्}% ९

\twolineshloka
{ये ब्राह्मणास्तु पूजार्हा दानसम्मानभोजनैः}
{ते मया निहता विप्राः शरसङ्घातसंहितैः}% १०

\twolineshloka
{काँल्लोकान्नु गमिष्यामि कुम्भीपाकोऽपि दुःसहः}
{न तादृशं तीर्थमस्ति यन्मां पावयितुं क्षमम्}% ११

\twolineshloka
{न यज्ञो न तपो दानं न वा चैव व्रतादिकम्}
{यत्तु वै ब्राह्मणद्रोग्धुर्ममपावनतारकम्}% १२

\twolineshloka
{यैः कोपितं ब्रह्मकुलं नरैर्निरयगामिभिः}
{ते नरा बहुशो दुःखं भोक्ष्यन्ति निरयं गताः}% १३

\twolineshloka
{वेदा मूलं तु धर्माणां वर्णाश्रमविवेकिनाम्}
{तन्मूलं ब्राह्मणकुलं सर्ववेदैकशाखिनः}% १४

\twolineshloka
{मूलच्छेत्तुर्ममौद्धत्यात्को लोकोनु भविष्यति}
{किमद्यकरणीयं वै येन मे हि शिवं भवेत्}% १५

\uvacha{शेष उवाच}

\twolineshloka
{विलपन्तं भृशं रामं राजेन्द्रं रघुपुङ्गवम्}
{मायामनुष्यवपुषं कुम्भजन्माब्रवीद्वचः}% १६

\uvacha{अगस्त्य उवाच}

\twolineshloka
{मा विषादं महाधीर कुरु राजन्महामते}
{न ते ब्राह्मणहत्या स्याद्दुष्टानां नाशमिच्छतः}% १७

\twolineshloka
{त्वं पुराणः पुमान्साक्षादीश्वरः प्रकृतेः परः}
{कर्ता हर्ताऽविता साक्षी निर्गुणः स्वेच्छया गुणी}% १८

\twolineshloka
{सुरापो ब्रह्महत्याकृत्स्वर्णस्तेयी महाघकृत्}
{सर्वे त्वन्नामवादेन पूताः शीघ्रं भवन्ति हि}% १९

\twolineshloka
{इयं देवी जनकजा महाविद्या महामते}
{यस्याः स्मरणमात्रेण मुक्ता यास्यन्ति सद्गतिम्}% २०

\twolineshloka
{रावणोऽपि न वै दैत्यो वैकुण्ठे तव सेवकः}
{ऋषीणां शापतोऽवाप्तो दैत्यत्वं दनुजान्तक}% २१

\twolineshloka
{तस्यानुग्रहकर्ता त्वं न तु हन्ता द्विजन्मनः}
{एवं सञ्चिन्त्य मा भूयो निजं शोचितुमर्हसि}% २२

\twolineshloka
{इति श्रुत्वा ततो वाक्यं रामः परपुरञ्जयः}
{उवाच मधुरं वाक्यं गद्गदस्वरभाषितम्}% २३

\uvacha{श्रीराम उवाच}

\twolineshloka
{पातकं द्विविधं प्रोक्तं ज्ञाताज्ञातविभेदतः}
{ज्ञातं यद्बुद्धिपूर्वं हि अज्ञातं तद्विवर्जितम्}% २४

\twolineshloka
{बुद्धिपूर्वं कृतं कर्म भोगेनैव विनश्यति}
{नश्येदनुशयादन्यदिदं शास्त्रविनिश्चितम्}% २५

\twolineshloka
{कुर्वतो बुद्धिपूर्वं मे ब्रह्महत्यां सुनिन्दिताम्}
{न मे दुःखापनोदाय साधुवादः सुसम्मतः}% २६

\twolineshloka
{प्रब्रूहि तादृशं मह्यं यादृशं पापदाहकम्}
{व्रतं दानं मखं किञ्चित्तीर्थमाराधनं महत्}% २७

\twolineshloka
{येन मे विमला कीर्तिर्लोकान्वै पावयिष्यति}
{पापाचाराप्तकालुष्यान्ब्रह्महत्याहतप्रभान्}% २८

\uvacha{शेष उवाच}

\twolineshloka
{इत्युक्तवन्तं तं रामं जगाद स तपोनिधिः}
{सुरासुरनमन्मौलि मणिनीराजिताङ्घ्रिकम्}% २९

\twolineshloka
{शृणु राम महावीर लोकानुग्रहकारक}
{विप्रहत्यापनोदाय तव यद्वचनं ब्रुवे}% ३०

\twolineshloka
{सर्वं स पापं तरति योऽश्वमेधं यजेत वै}
{तस्मात्त्वं यज विश्वात्मन्वाजिमेधेन शोभिना}% ३१

\twolineshloka
{सप्ततन्तुर्महीभर्त्रा त्वया साध्यो मनीषिणा}
{महासमृद्धियुक्तेन महाबलसुशालिना}% ३२

\twolineshloka
{स वाजिमेधो विप्राणां हत्यायाः पापनोदनः}
{कृतवान्यं महाराजो दिलीपस्तव पूर्वजः}% ३३

\twolineshloka
{शतक्रतुः शतं कृत्वा क्रतूनां पुरुषर्षभः}
{पदमापामरावत्यां देवदैत्यसुसेवितम्}% ३४

\twolineshloka
{मनुश्च सगरो राजा मरुत्तो नहुषात्मजः}
{एते ते पूर्वजाः सर्वे यज्ञं कृत्वा पदं गताः}% ३५

\twolineshloka
{तस्मात्त्वं कुरु राजेन्द्र समर्थोऽसि समन्ततः}
{भ्रातरो लोकपालाभा वर्तन्ते तव भावुकाः}% ३६

\twolineshloka
{इत्युक्तमाकर्ण्य मुनेः स भाग्यवान् रघूत्तमो ब्राह्मणघातभीतः}
{पप्रच्छ यागे सुमतिं चिकीर्षन्विधिं पुरावित्परिगीयमानः}% ३७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुनाथस्यागस्त्योपदेशोनामाष्टमोऽध्यायः॥८॥

\sect{नवमोऽध्यायः 5.9}

\uvacha{श्रीराम उवाच}

\twolineshloka
{कीदृशोऽश्वस्तत्र भाव्यः को विधिस्तत्र पूजने}
{कथं वा शक्यते कर्तुं के जेयास्तत्र वैरिणः}% १

\uvacha{अगस्त्य उवाच}

\twolineshloka
{गङ्गाजलसमानेन वर्णेन वपुषा शुभः}
{कर्णे श्यामो मुखे रक्तः पीतः पुच्छे सुलक्षितः}% २

\twolineshloka
{मनोवेगः सर्वगतिरुच्चैःश्रवस्समप्रभः}
{वाजिमेधे हयः प्रोक्तः शुभलक्षणलक्षितः}% ३

\twolineshloka
{वैशाखपूर्णमास्यां तु पूजयित्वा यथाविधि}
{पत्रं लिखित्वा भाले तु स्वनामबलचिह्नितम्}% ४

\twolineshloka
{मोचनीयः प्रयत्नेन रक्षकैः परिरक्षितः}
{यत्र गच्छति यज्ञाश्वस्तत्र गच्छेत्सुरक्षकः}% ५

\twolineshloka
{यस्तम्बलान्निबध्नाति स्ववीर्यबलदर्पितः}
{तस्मात्प्रसभमानेयः परिरक्षाकरैर्हयः}% ६

\twolineshloka
{कर्त्रा तावत्सुविधिना स्थातव्यं नियमादिह}
{मृगशृङ्गधरो भूत्वा ब्रह्मचर्यसमन्वितः}% ७

\twolineshloka
{व्रतं पालयमानस्य यावद्वर्षमतिक्रमेत्}
{तावद्दीनान्धकृपणाः परितोष्या धनादिभिः}% ८

\twolineshloka
{अन्नं तु बहुशो देयं धनं वा भूरि मारिष}
{यद्यत्प्रार्थयते धीमांस्तत्तदेव ददाति हि}% ९

\twolineshloka
{एवं प्रकुर्वतः कर्म यज्ञः सम्पूर्णतां गतः}
{करोति सर्वपापानां नाशनं रिपुनाशन}% १०

\twolineshloka
{तस्माद्भवान्समर्थोऽस्ति करणे पालनेऽर्चने}
{कृत्वा कीर्तिं सुविमलां पावयान्याञ्जनान्नृप}% ११

\uvacha{श्रीराम उवाच}

\twolineshloka
{विलोकय द्विजश्रेष्ठ वाजिशालां ममाधुना}
{तादृशाः सन्ति नो वाश्वाः शुभलक्षणलक्षिताः}% १२

\twolineshloka
{इति श्रुत्वा तु तद्वाक्यमगस्त्यः करुणाकरः}
{उत्तस्थौ वीक्षमाणोऽयं यागार्हान्वाजिनः शुभान्}% १३

\twolineshloka
{गत्वाथ तत्र शालायां रामचन्द्रसमन्वितः}
{ददर्शाश्वान्विचित्राङ्गान्मनोवेगान्महाबलान्}% १४

\twolineshloka
{अवनितलगताः किं वाजिराजस्य वंश्याः किमथ रघुपतीनामेकतः कीर्तिपिण्डाः}
{किमिदममृतराशिर्वाहरूपेण सिन्धोर्मुनिरिति मनसोन्तर्विस्मयं प्राप पश्यन्}% १५

\twolineshloka
{एकतः शोणदेहानां वाजिनां पङ्क्तिरुत्तमा}
{एकतः श्यामकर्णाश्च कस्तूरीकान्तिसप्रभाः}% १६

\twolineshloka
{एकतः कनकाभाश्च त्वन्यतो नीलवर्णिनः}
{एकतः शबलैर्वर्णैर्विशिष्टैर्वाजिभिर्वृताः}% १७

\twolineshloka
{एवं पश्यन्मुनिः सर्वान्कौतुकाविष्टमानसः}
{ययावन्यत्र तान्द्रष्टुं यागयोग्यान्हयान्मुनिः}% १८

\twolineshloka
{ददर्श तत्र शतशो बद्धांस्तादृशवर्णकान्}
{दृष्ट्वा विस्मयमापेदे स मुनिर्हर्षिताङ्गकः}% १९

\twolineshloka
{एकतः श्यामकर्णांश्च सर्वाङ्गैः क्षीरसन्निभान्}
{पीतपुच्छान्मुखे रक्ताञ्छुभलक्षणलक्षितान्}% २०

\twolineshloka
{निरीक्ष्य परितोऽनघान्विमलनीरधारानिभान्मनोजवनशोभितान्विमलकीर्तिपुञ्जप्रभान्}
{पयोनिधिविशोषको मुनिरुवाचसीतापतिं विचित्रहयदर्शनाद्धृषितनेत्रवक्त्रप्रभः}% २१

\uvacha{अगस्त्य उवाच}

\twolineshloka
{हयमेधक्रतौ योग्यान्वाहांस्ते बहुशः शुभान्}
{पश्यतो नेत्रयोर्मेऽद्य तृप्तिर्नास्ति रघूत्तम}% २२

\twolineshloka
{रामचन्द्र महाभाग सुरासुरनमस्कृत}
{यज्ञं कुरु महाराज हयमेधं सुविस्तरम्}% २३

\twolineshloka
{सुरपतिरिव सर्वान्यज्ञसङ्घान्करिष्यंस्तपन इव सुपर्वारातितोयं विशोष्यन्}
{हतरिपुगणमुख्यं साम्परायं विजित्य क्षितितलसुखभोगं कुर्विदं भूरिभाग}% २४

\twolineshloka
{इत्येवं वाक्यवादेन परितुष्टाखिलेन्द्रियः}
{सर्वान्वै यज्ञसम्भारानाजहार मनोहरान्}% २५

\twolineshloka
{मुन्यन्वितो महाराजः सरयूतीरमागतः}
{सुवर्णलाङ्गलैर्भूमिं विचकर्ष महीयसीम्}% २६

\twolineshloka
{विलिख्य भूमिं बहुशश्चतुर्योजनसम्मिताम्}
{मण्डपान्रचयामास यज्ञार्थं स नरोत्तमः}% २७

\twolineshloka
{कुण्डं तु विधिवत्कृत्वा योनिमेखलयान्वितम्}
{अनेकरत्नरचितं सर्वशोभासमन्वितम्}% २८

\twolineshloka
{मुनीश्वरो महाभागो वसिष्ठः सुमहातपाः}
{सर्वं तत्कारयामास वेदशास्त्रविधिश्रितम्}% २९

\twolineshloka
{प्रेषितास्तेन मुनिना शिष्या मुनिवराश्रमान्}
{कथयामासुरुद्युक्तं हयमेधे रघूत्तमम्}% ३०

\twolineshloka
{आकारितास्तदा सर्वे ऋषयस्तपतां वराः}
{आजग्मुः परमेशस्य दर्शने त्वतिलालसाः}% ३१

\twolineshloka
{नारदोसितनामा च पर्वतः कपिलो मुनिः}
{जातूकर्ण्योऽङ्गिरा व्यास आर्ष्टिषेणोऽत्रिरासुरिः}% ३२

\twolineshloka
{हारीतो याज्ञवल्क्यश्च संवर्तः शुकसंज्ञितः}
{इत्येवमादयो राम हयमेधवरं ययुः}% ३३

\twolineshloka
{तान्सर्वान्पूजयामास रघुराजो महामनाः}
{प्रत्युत्थानाभिवादाभ्यामर्घ्यविष्टरकादिभिः}% ३४

\twolineshloka
{गां हिरण्यं ददौ तेभ्यः प्रायशो दृष्टविक्रमः}
{महद्भाग्यं त्वद्यमेऽस्ति यद्यूयं दर्शनं गताः}% ३५

\uvacha{शेष उवाच}

\twolineshloka
{एवं समाकुले ब्रह्मन्नृषिवर्य समागमे}
{धर्मवार्ता बभूवाहो वर्णाश्रमसुसम्मता}% ३६

\uvacha{वात्स्यायन उवाच}

\twolineshloka
{का धर्मवार्ता तत्रासीत्किं वा कथितमद्भुतम्}
{साधवः सर्वलोकानां कारुण्यात्किमुताब्रुवन्}% ३७

\uvacha{शेष उवाच}

\twolineshloka
{तान्समेतान्मुनीन्दृष्ट्वा रामो दाशरथिर्महान्}
{पप्रच्छ सर्वधर्मांश्च सर्ववर्णाश्रमोचितान्}% ३८

\twolineshloka
{ते तु पृष्टा हि रामेण धर्मान्प्रोचुर्महागुणान्}
{तान्प्रवक्ष्यामि ते सर्वान्यथाविधि शृणुष्व तान्}% ३९

\uvacha{ऋषय ऊचुः}

\twolineshloka
{ब्राह्मणेन सदा कार्यं यजनाध्ययनादिकम्}
{वेदान्पठित्वा विरजो नैव गार्हस्थ्यमाविशेत्}% ४०

\twolineshloka
{ब्राह्मणेन सदा त्याज्यं नीचसेवानुजीवनम्}
{आपद्गतोऽपि जीवेत न श्ववृत्त्या कदाचन}% ४१

\twolineshloka
{ऋतुकालाभिगमनं धर्मोऽयं गृहिणः परः}
{स्त्रीणां वरमनुस्मृत्याऽपत्यकामोथवा भवेत्}% ४२

\twolineshloka
{दिवाभिगमनं पुंसामनायुष्यकरं मतम्}
{श्राद्धाहः सर्वपर्वाणि यतस्त्याज्यानि धीमता}% ४३

\twolineshloka
{तत्र गच्छेत्स्त्रियं मोहाद्धर्मात्प्रच्यवते परात्}
{ऋतुकालाभिगामी यः स्वदारनिरतश्च यः}% ४४

\twolineshloka
{सर्वदा ब्रह्मचारी ह विज्ञेयः स गृहाश्रमी}
{ऋतुः षोडशयामिन्यश्चतस्रस्ता सुगर्हिताः}% ४५

\twolineshloka
{पुत्रदास्तासु या युग्मा अयुग्माः कन्यकाप्रदाः}
{त्यक्त्वा चन्द्रमसं दुष्टं मघां मूलं विहाय च}% ४६

\twolineshloka
{शुचिः सन्निर्विशेत्पत्नीं पुन्नामर्क्षे विशेषतः}
{शुचिं पुत्रं प्रसूयेत पुरुषार्थप्रसाधनम्}% ४७

\twolineshloka
{आर्षे विवाहे गोद्वन्द्वं यदुक्तं तत्प्रशस्यते}
{शुल्कमण्वपि कन्यायाः कन्याक्रेतुस्तु पापकृत्}% ४८

\twolineshloka
{वाणिज्यं नृपतेः सेवा वेदानध्ययनं तथा}
{कुविवाहः क्रियालोपः कुलपातनहेतवः}% ४९

\twolineshloka
{अन्नोदक पयो मूलफलैर्वापि गृहाश्रमी}
{गोदानेन तु यत्पुण्यं पात्राय विधिपूर्वकम्}% ५०

\twolineshloka
{अनर्चितोऽतिथिर्गेहाद्भग्नाशो यस्य गच्छति}
{आजन्मसञ्चितात्पुण्यात्क्षणात्स हि बहिर्भवेत्}% ५१

\twolineshloka
{पितृदेवमनुष्येभ्यो दत्त्वाश्नीतामृतं गृही}
{स्वार्थं पचत्यघं भुङ्क्ते केवलं स्वोदरम्भरिः}% ५२

\twolineshloka
{षष्ठ्यष्टम्योर्विशेत्पापं तैले मांसे सदैव हि}
{चतुर्दश्यां तथामायां त्यजेत क्षुरमङ्गनाम्}% ५३

\twolineshloka
{रजस्वलां न सेवेत नाश्नीयात्सह भार्यया}
{एकवासा न भुञ्जीत न भुञ्जीतोत्कटासने}% ५४

\twolineshloka
{नाश्नन्तीं स्त्रियमीक्षेत तेजःकामो नरोत्तमः}
{मुखेनोपधमेन्नाग्निं नग्नां नेक्षेत योषितम्}% ५५

\twolineshloka
{नाङ्घ्री प्रतापयेदग्नौ न वस्त्वशुचि निक्षिपेत्}
{प्राणिहिंसां न कुर्वीत नाश्नीयात्सन्ध्ययोर्द्वयोः}% ५६

\twolineshloka
{नाचक्षीत धयन्तीं गां नेन्द्रचापं प्रदर्शयेत्}
{न दिवोद्गतसारं च भक्षयेद्दधिनो निशि}% ५७

\twolineshloka
{स्त्रीं धर्मिणीं नाभिवादेन्नाद्यादातृप्ति रात्रिषु}
{तौर्यत्रिकप्रियो न स्यात्कांस्ये पादौ न धावयेत्}% ५८

\twolineshloka
{न धारयेदन्यभुक्तं वासश्चोपानहावपि}
{न भिन्नभाजनेऽश्नीयान्नाश्नीतान्नं विदूषितम्}% ५९

\twolineshloka
{संविशेन्नार्द्रचरणो नोच्छिष्टः क्वचिदाव्रजेत्}
{शयानो वा न चाश्नीयान्नोच्छिष्टः संस्पृशेच्छिरः}% ६०

\twolineshloka
{न मनुष्यस्तुतिं कुर्यान्नात्मानमवमानयेत्}
{अभ्युद्यतं न प्रणमेत्परमर्माणि नो वदेत्}% ६१

\twolineshloka
{एवं गार्हस्थ्यमाश्रित्य वानप्रस्थाश्रमं व्रजेत्}
{सस्त्रीको वा गतस्त्रीको विरज्येत ततः परम्}% ६२

\twolineshloka
{इत्येवमादयो धर्मा गदिता ऋषिभिस्तदा}
{श्रुता रामेण महता सर्वलोकहितैषिणा}% ६३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सर्वधर्मोपदेशो नाम नवमोऽध्यायः॥९॥

\sect{दशमोऽध्यायः 5.10}

\uvacha{शेष उवाच}

\twolineshloka
{इत्थं संशृण्वतो धर्मान्वसन्तः समुपस्थितः}
{यत्र यज्ञ क्रियादीनां प्रारम्भः सुमहात्मनाम्}% १

\twolineshloka
{दृष्ट्वा तं समयं धीमान्वसिष्ठः कलशोद्भवः}
{रामचन्द्रं महाराजं प्रत्युवाच यथोचितम्}% २

\uvacha{वसिष्ठ उवाच}

\twolineshloka
{रामचन्द्र महाबाहो समयः पर्यभूत्तव}
{हयो यत्र प्रमुच्येत यज्ञार्थं परिपूजितः}% ३

\twolineshloka
{सामग्री क्रियतां तत्र आहूयन्तां द्विजोत्तमाः}
{करोतु पूजां भगवान्ब्राह्मणानां यथोचिताम्}% ४

\twolineshloka
{दीनान्धकृपणानां च दानं स्वान्ते समुत्थितम्}
{ददातु विधिवत्तेषां प्रतिपूज्याधिमान्य च}% ५

\twolineshloka
{भवान्कनकसत्पत्न्या दीक्षितोऽत्र व्रतं चर}
{भूमिशायी ब्रह्मचारी वसुभोगविवर्जितः}% ६

\twolineshloka
{मृगशृङ्गधरः कट्यां मेखलाजिनदण्डभृत्}
{करोतु यज्ञसम्भारं सर्वद्रव्यसमन्वितम्}% ७

\twolineshloka
{इति श्रुत्वा महद्वाक्यं वसिष्ठस्य यथार्थकम्}
{उवाच लक्ष्मणं धीमान्नानार्थपरिबृंहितम्}% ८

\uvacha{श्रीराम उवाच}

\twolineshloka
{शृणु लक्ष्मण मद्वाक्यं श्रुत्वा तत्कुरु सत्वरम्}
{हयमानय यत्नेन वाजिमेधक्रियोचितम्}% ९

\uvacha{शेष उवाच}

\twolineshloka
{श्रुत्वा वाक्यं रघुपतेः शत्रुजिल्लक्ष्मणस्तदा}
{सेनापतिमुवाचेदं वचो विविधवर्णनम्}% १०

\uvacha{लक्ष्मण उवाच}

\fourlineindentedshloka
{वीराकर्णय मे वचः सुमधुरं श्रुत्वा त्वरातः पुनः}
{कार्यं तत्क्षितिपालमौलिमुकुटैर्घृष्टाङ्घ्रि रामाज्ञया}
{सेनां कालबलप्रभञ्जनबलप्रोद्यत्समर्थाङ्गिनीं}
{सज्जां सद्रथहस्तिपत्तिसुहयारोहैर्विधे ह्यन्विताम्}% ११

\twolineshloka
{सज्जीयतां वायुजवास्तुरङ्गास्तरङ्गमाला ललिताङ्घ्रिपाताः}
{सदश्वचारैर्बहुशस्त्रधारिभिः संरोहिता वैरिबलप्रहारिभिः}% १२

\twolineshloka
{संलक्ष्यतां हस्तिनः पर्वताभा आधोरणैः प्रासकुन्ताग्रहस्तैः}
{शूरैः सास्त्रैर्भूरिदानोपहाराः क्षीबाणस्ते सर्वशस्त्रास्त्रपूर्णाः}% १३

\twolineshloka
{विततबहुसमृद्धिभ्राजमाना रथा मे पवनजवनवेगैर्वाजिभिर्युज्यमानाः}
{विविधरिपुविनाशस्मारकैरायुधास्त्रैर्भृतवलभिविभागानीयतां सूतवृन्दैः}% १४

\twolineshloka
{पत्तयः शतशो मह्यमायान्त्वस्त्राग्न्यपाणयः}
{हयमेधार्हवाहस्य रक्षणे विततोद्यमाः}% १५

\twolineshloka
{इत्याकर्ण्य वचस्तस्य लक्ष्मणस्य महात्मनः}
{सेनानी कालजिन्नामा कारयामास सज्जताम्}% १६

\twolineshloka
{दशध्रुवकमण्डितो लघुसुरोमशोभान्वितो विविक्तगलशुक्तिभृद्विततकण्ठको शेमणिः मुखे}
{विशदकान्तिधृत्त्वसितकान्तिभृत्कर्णयोर्व्यराजत तदाह यो धृतकराग्ररश्मिच्छटः}% १७

\twolineshloka
{कलासंशोभितमुखः स्फुरद्रत्नविशोभितः}
{मुक्ताफलानां मालाभिः शोभितो निर्ययौ हयः}% १८

\twolineshloka
{श्वेतातपत्ररचितः सितचामरशोभितः}
{बहुशोभापरीताङ्गो निर्ययौ हयराट्ततः}% १९

\twolineshloka
{अग्रतो मध्यतश्चैके पृष्ठतः सैनिकास्तथा}
{देवा हरिं यथापूर्वं सेवन्ते सेवनोचितम्}% २०

\twolineshloka
{अथ सैन्यं समाहूय सर्वमाज्ञापयत्तदा}
{हस्त्यश्वरथपादातवृन्दैः सुबहुसङ्कुलम्}% २१

\twolineshloka
{ततस्ततः समेतानां सैन्यानां श्रूयते ध्वनिः}
{ततो दुन्दुभिनादोऽभूत्तस्मिन्पुरवरे तदा}% २२

\twolineshloka
{तन्निनादेन शूराणां प्रियेण महता तदा}
{कम्पन्ति गिरिशृङ्गाणि प्रासादा विचलन्ति च}% २३

\twolineshloka
{हेषारवो महानासीद्वाजिनां मुह्यतां नृप}
{रथाङ्गघातसङ्घुष्टा धरा सञ्चलतीव सा}% २४

\twolineshloka
{चलितैर्गजयूथैश्च पृथ्वी रुद्धा समन्ततः}
{रजस्तु प्रचलत्तत्र जनान्तर्द्धानमादधात्}% २५

\twolineshloka
{निर्जगाम महासैन्यं छत्रैः सञ्छाद्य भास्करम्}
{सेनान्याकालजिन्नाम्ना प्रेरितं जनसङ्कुलम्}% २६

\twolineshloka
{गर्जन्तस्तलवीराग्र्याः कुर्वन्तो रणसम्भ्रमम्}
{रघुनाथस्य यागाय सज्जास्ते प्रययुर्मुदा}% २७

\twolineshloka
{मृगमदमयमङ्गेष्वङ्गरागं दधानाः कुसुमविमलमालाशोभितस्वोत्तमाङ्गाः}
{मुकुटकटकभूषाभूषिताङ्गाः समस्ताः प्रययुरवनिनाथप्रेरितास्तेऽपि सर्वे}% २८

\twolineshloka
{इत्येवं ते महाराजं ययुः सेनाचरा वराः}
{धनुर्धराः पाशधराः खड्गधाराः स्फुटक्रमाः}% २९

\twolineshloka
{एवं शनैःशनैः प्राप्तो मण्डपं यागचिह्नितम्}
{हयः खुरक्षततलां भूमिं कुर्वन्नभः प्लवन्}% ३०

\twolineshloka
{रामो दृष्ट्वा हरिं प्राप्तं बहुसन्तुष्टमानसः}
{वसिष्ठं प्रेरयामास क्रियाकर्तव्यतां प्रति}% ३१

\twolineshloka
{वसिष्ठो राममाहूय स्वर्णपत्नीसमन्वितम्}
{प्रयोगं कारयामास ब्रह्महत्यापनोदनम्}% ३२

\twolineshloka
{ब्रह्मचर्यव्रतधरो मृगशृङ्गपरिग्रहः}
{तत्कर्म कारयामास रामः परपुरञ्जयः}% ३३

\twolineshloka
{प्रारेभे यागकर्मार्थं कुण्डं मण्डपसम्मितम्}
{तत्राचार्योभवद्धीमान्वेदशास्त्रविचारवित्}% ३४

\twolineshloka
{वसिष्ठो रघुनाथस्य कुलपूर्वगुरुर्मुनिः}
{ब्रह्मंस्तत्राचरद्ब्रह्मकर्मागस्त्यस्तपोनिधिः}% ३५

\twolineshloka
{वाल्मीकिर्मुनिरध्वर्युर्मुनिः कण्वस्तु द्वारपः}
{अष्टौ द्वाराणि तत्रासन्सतोरण शुभानि वै}% ३६

\twolineshloka
{द्वारि द्वारि द्वयं विप्र ब्राह्मणस्याधिमन्त्रवित्}
{पूर्वद्वारि मुनिश्रेष्ठौ देवलासित संज्ञितौ}% ३७

\twolineshloka
{दक्षिणद्वारि भूमानौ कश्यपात्री तपोनिधी}
{पश्चिमद्वारि ऋषभौ जातूकर्ण्योऽथ जाजलिः}% ३८

\twolineshloka
{उत्तरद्वारि तु मुनी द्वौ द्वितैकत तापसौ}
{एवं द्वारविधिं कृत्वा वसिष्ठः कलशोद्भवः}% ३९

\twolineshloka
{हयवर्यस्य सत्पूजां कर्तुमारभत द्विज}
{सुवासिन्यः स्त्रियस्तत्र वासोलङ्कारभूषिताः}% ४०

\twolineshloka
{हरिद्राक्षतगन्धाद्यैः पूजयामासुरर्चितम्}
{नीराजनं ततः कृत्वा धूपयित्वागुरूक्षणैः}% ४१

\twolineshloka
{वर्धापनं ततो वेश्याश्चक्रुस्ता वाडवाज्ञया}
{एवं सम्पूज्य विमले भाले चन्दनचर्चिते}% ४२

\twolineshloka
{कुङ्कुमादिकगन्धाढ्ये सर्वशोभासमन्विते}
{बबन्ध भास्वरं पत्रं तप्तहाटकनिर्मितम्}% ४३

\twolineshloka
{तत्रालिखद्दाशरथेः प्रतापबलमूर्जितम्}
{सूर्यवंशध्वजो धन्वी धनुर्दीक्षा गुरुर्गुरुः}% ४४

\twolineshloka
{यं देवाः सासुराः सर्वे नमन्ति मणिमौलिभिः}
{तस्यात्मजो वीरबलदर्पहारी रघूद्वहः}% ४५

\twolineshloka
{रामचन्द्रो महाभागः सर्वशूरशिरोमणिः}
{तन्माता कोसलनृपपत्नीगर्भसमुद्भवा}% ४६

\twolineshloka
{तस्याः कुक्षिभवं रत्नं रामः शत्रुक्षयङ्करः}
{करोति हयमेधं वै ब्राह्मणेन सुशिक्षितः}% ४७

\twolineshloka
{रावणाभिधविप्रेन्द्र वधपापापनुत्तये}
{मोचितस्तेन वाहानां मुख्योऽसौ वाजिनां वरः}% ४८

\twolineshloka
{महाबलपरीवार परिखाभिः सुरक्षितः}
{तद्रक्षकोऽस्ति तद्भ्राता शत्रुघ्नो लवणान्तकः}% ४९

\twolineshloka
{हस्त्यश्वरथपादात सेनासङ्घसमन्वितः}
{यस्य राज्ञ इति श्रेष्ठो मानः स्यात्स्वबलोन्मदात्}% ५०

\twolineshloka
{वयं धनुर्धराः शूराः श्रेष्ठा वयमिहोत्कटाः}
{ते गृह्णन्तु बलाद्वाहं रत्नमालाविभूषितम्}% ५१

\twolineshloka
{मनोवेगं कामजवं सर्वगत्यधिभास्वरम्}
{ततो मोचयिता भ्राता शत्रुघ्नो लीलया हयम्}% ५२

\onelineshloka
{शरासनविनिर्मुक्त वत्सदन्तैः शिखाशितैः}% ५३

इत्येवमादि विलिलेख महामुनीन्द्रः

श्रीरामचन्द्र भुजवीर्यलसत्प्रतापम्

\twolineshloka
{शोभानिधानमतिचञ्चलवायुवेगं}
{पातालभूतलविशेषगतिं मुमोच}% ५४

\twolineshloka
{शत्रुघ्नमादिदेशाथ रामः शस्त्रभृतां वरः}
{याहि वाहस्य रक्षार्थं पृष्ठतः स्वैरगामिनः}% ५५

\twolineshloka
{शत्रुघ्न गच्छ वाहस्य मार्गं भद्रं भवेत्तव}
{भवेतां शत्रुविजयौ रिपुकर्षण ते भुजौ}% ५६

ये योद्धारः प्रतिरणगतास्ते त्वया वारणीया-

वाहं रक्ष स्वकगुणगणैः संयुतः सन्महोर्व्याम्

\twolineshloka
{सुप्तान्भ्रष्टान्विगतवसनान्भीतभीतांस्तु नम्रां-}
{स्तान्मा हन्याः सुकृतकृतिनो येन शंसन्ति कर्म}% ५७

\twolineshloka
{विरथा भयसन्त्रस्ता ये वदन्ति वयं तव}
{ते त्वया न हि हन्तव्याः शत्रुघ्न सुकृतैषिणा}% ५८

\twolineshloka
{यो हन्याद्विमदं मत्तं सुप्तं मग्नं भयातुरम्}
{तावकोऽहं ब्रुवाणं च स व्रजत्यधमां गतिम्}% ५९

\twolineshloka
{परस्वे चित्तवृत्तिं त्वं मा कृथाः पारदारिके}
{नीचे रतिं न कुर्वीथाः सर्वसद्गुणपूरितः}% ६०

\twolineshloka
{वृद्धानां प्रेरणं पूर्वं मा कुर्वीथा रणं जय}
{पूज्यपूजातिक्रमं त्वं मा विधेहि दयान्वितः}% ६१

\twolineshloka
{गां विप्रं च नमस्कुर्या वैष्णवं धर्मसंयुतम्}
{अभिवाद्य यतो गच्छेस्तत्र सिद्धिमवाप्नुयाः}% ६२

\twolineshloka
{विष्णुः सर्वेश्वरः साक्षी सर्वव्यापकदेहभृत्}
{ये तदीया महाबाहो तद्रूपा विचरन्ति हि}% ६३

\twolineshloka
{ये स्मरन्ति महाविष्णुं सर्वभूतहृदि स्थितम्}
{ते मन्तव्या महाविष्णु समरूपा रघूद्वह}% ६४

\twolineshloka
{यस्य स्वीयो न पारक्यो यस्य मित्रसमो रिपुः}
{ते वैष्णवाः क्षणादेव पापिनं पावयन्ति हि}% ६५

\twolineshloka
{येषां प्रियं भागवतं येषां वै ब्राह्मणाः प्रियाः}
{वैकुण्ठात्प्रेषितास्तेऽत्र लोकपावनहेतवे}% ६६

\twolineshloka
{येषां वक्त्रे हरेर्नाम हृदि विष्णुः सनातनः}
{उदरे विष्णुनैवेद्यः स श्वपाकोऽपि वैष्णवः}% ६७

\twolineshloka
{येषां वेदाः प्रियतमा न च संसारजं सुखम्}
{स्वधर्मनिरता ये च तान्नमस्कुर्विहान्वितान्}% ६८

\twolineshloka
{शिवे विष्णौ न वा भेदो न च ब्रह्ममहेशयोः}
{तेषां पादरजः पूतं वहाम्यघविनाशनम्}% ६९

\twolineshloka
{गौरी गङ्गा महालक्ष्मीर्यस्य नास्ति पृथक्तया}
{ते मन्तव्या नराः सर्वे स्वर्गलोकादिहागताः}% ७०

\twolineshloka
{शरणागतरक्षी च मानदानपरायणः}
{यथाशक्ति हरेः प्रीत्यै स ज्ञेयो वैष्णवोत्तमः}% ७१

\twolineshloka
{यस्य नाम महापापराशिं दहति सत्वरम्}
{तदीय चरणद्वन्द्वे भक्तिर्यस्य स वैष्णवः}% ७२

\twolineshloka
{इन्द्रियाणि वशे येषां मनोऽपि हरिचिन्तकम्}
{तान्नमस्कृत्य पूयात्सह्या जन्ममरणान्तिकात्}% ७३

\twolineshloka
{परस्त्रियं त्वं करवालवत्त्यजन्भवेर्यशोभूषणभूतिभूमिः}
{एवं ममादेशमथाचरंश्च लभेः परं धाम सुयोगमीड्यम्}% ७४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शत्रुघ्नशिक्षाकथनं नाम दशमोऽध्यायः॥१०॥

\sect{एकादशोऽध्यायः 5.11}

\uvacha{शेष उवाच}

\twolineshloka
{एवमाज्ञाप्य भगवान्रामश्चामित्रकर्षणः}
{वीरानालोकयन्भूयो जगाद शुभया गिरा}% १

\twolineshloka
{शत्रुघ्नस्य मम भ्रातुर्वाजिरक्षाकरस्य वै}
{को गन्ता पृष्ठतो रक्षंस्तन्निदेशप्रपालकः}% २

\twolineshloka
{यः सर्ववीरान्प्रतिमुख्यमागतान्विनिर्जयेन्मर्मभिदस्त्रसङ्घैः}
{गृह्णात्वसौ मे करवीटकं तद्भूमौ यशः स्वं प्रथयन्सुविस्तरम्}% ३

\twolineshloka
{इत्युक्तवति रामे तु पुष्कलो भरतात्मजः}
{जग्राह वीटकं तस्माद्रघुराजकराम्बुजात्}% ४

\twolineshloka
{स्वामिन्गच्छामि शत्रुघ्न पृष्ठरक्षाकरोऽन्वहम्}
{सन्नद्धः सर्वशस्त्रास्त्र चापबाणधरः प्रभो}% ५

\twolineshloka
{सर्वमद्य क्षितितलं त्वत्प्रतापो विजेष्यते}
{एते निमित्तभूता वै रामचन्द्र महामते}% ६

\twolineshloka
{भवत्कृपातः सकलं ससुरासुरमानुषम्}
{उपस्थितं प्रयुद्धाय तन्निषेधे क्षमो ह्यहम्}% ७

\twolineshloka
{सर्वं स्वामी ज्ञास्यति यन्ममविक्रम दर्शनात्}
{एष गन्तास्मि शत्रुघ्न पृष्ठरक्षाप्रकारकः}% ८

\twolineshloka
{एवं ब्रुवन्तं भरतात्मजं स प्रस्तूय साध्वित्यनुमोदमानः}
{शशंस सर्वान्कपिवीरमुख्यान्प्रभञ्जनोद्भूतमुखान्हरिः प्रभुः}% ९

\twolineshloka
{भो हनूमन्महावीर शृणु मद्वाक्यमादृतः}
{त्वत्प्रसादान्मया प्राप्तमिदं राज्यमकण्टकम्}% १०

\twolineshloka
{सीतया मम संयोगे यो भवाञ्जलधिं तरेः}
{चरितं तद्धरे वेद्मि सर्वं तव कपीश्वर}% ११

\twolineshloka
{त्वं गच्छ मम सैन्यस्य पालकः सन्ममाज्ञया}
{शत्रुघ्नः सोदरो मह्यं पालनीयस्त्वहं यथा}% १२

\twolineshloka
{यत्र यत्र मतिभ्रंशः शत्रुघ्नस्य प्रजायते}
{तत्र तत्र प्रबोद्धव्यो भ्राता मम महामते}% १३

\twolineshloka
{इति श्रुत्वा महद्वाक्यं रामचन्द्रस्य धीमतः}
{शिरसा तत्समाधाय प्रणाममकरोत्तदा}% १४

\twolineshloka
{अथादिशन्महाराजो जाम्बवन्तं कपीश्वरम्}
{रघुनाथस्य सेवायै कपिषूत्तमतेजसम्}% १५

\twolineshloka
{अङ्गदो गवयो मैन्दस्तथा दधिमुखः कपिः}
{सुग्रीवः प्लवगाधीशः शतवल्यक्षिकौ कपी}% १६

\twolineshloka
{नीलो नलो मनोवेगोऽधिगन्ता वानराङ्गजः}
{इत्येवमादयो यूयं सज्जीभूता भवन्तु भोः}% १७

\twolineshloka
{सर्वैर्गजैः सदश्वैश्च तप्तहाटकभूषणैः}
{कवचैः सशिरस्त्राणैर्भूषितायां तु सत्वराः}% १८

\uvacha{शेष उवाच}

\twolineshloka
{सुमन्त्रमाहूय सुमन्त्रिणं तदा जगाद रामो बलवीर्यशोभनः}
{अमात्यमौले वद केऽत्र योज्या नरा हयं पालयितुं समर्थाः}% १९

\twolineshloka
{तदुक्तमेवमाकर्ण्य जगाद परवीरहा}
{हयस्य रक्षणे योग्यान्बलिनोऽत्र नराधिपान्}% २०

\twolineshloka
{रघुनाथ शृणुष्वैतान्नववीरान्सुसंहितान्}
{धनुर्धरान्महाविद्यान्सर्वशस्त्रास्त्रकोविदान्}% २१

\twolineshloka
{प्रतापाग्र्यं नीलरत्नं तथा लक्ष्मीनिधिं नृपम्}
{रिपुतापं चोग्रहयं तथा शस्त्रविदं नृपम्}% २२

\twolineshloka
{राजन्योऽसौ नीलरत्नो महावीरो रथाग्रणीः}
{स एव लक्षं रक्षेत लक्षं युध्येत निर्भयः}% २३

\twolineshloka
{अक्षौहिणीभिर्दशभिर्यातु वाहस्य रक्षणे}
{दंशितैस्स शिरस्त्राणैर्मम बाहुभिरुद्धतैः}% २४

\twolineshloka
{प्रतापाग्र्यो यो ह्ययं च रिपुगर्वमशातयत्}
{सव्यापसव्यबाणानां मोक्ता सर्वास्त्रवित्तमः}% २५

\twolineshloka
{एषोऽक्षौहिणिविंशत्या यातु यज्ञहयावने}
{सन्नद्धो रिपुनाशाय युवाको दण्डदण्डभृत्}% २६

\twolineshloka
{तथा लक्ष्मीनिधिस्त्वेष यातु राजन्यसत्तमः}
{यस्तपोभिः शतधृतिं प्रसाद्यास्त्राणि चाभ्यसत्}% २७

\twolineshloka
{ब्रह्मास्त्रं पाशुपत्यास्त्रं गारुडं नागसंज्ञितम्}
{मायूरं नाकुलं रौद्रं वैष्णवं मेघसंज्ञितम्}% २८

\twolineshloka
{वज्रं पार्वतसंज्ञं च तथा वायव्यसंज्ञितम्}
{इत्यादिकानामस्त्राणां सम्प्रयोगविसर्गवित्}% २९

\twolineshloka
{स एष निजसैन्यानामक्षौहिण्यैकया युतः}
{प्रयातु शूरमुकुटः सर्ववैरिप्रभञ्जनः}% ३०

\twolineshloka
{रिपुतापोऽयमेवाद्य गच्छत्वग्र्यो धनुर्भृताम्}
{सर्वशस्त्रास्त्रकुशलो रिपुवंशदवानलः}% ३१

\twolineshloka
{गच्छतात्सेनया बह्व्या चतुरङ्गसमेतया}
{शत्रुघ्नाज्ञां शिरस्येते दधत्वद्य बलोत्कटाः}% ३२

\twolineshloka
{उग्राश्वोऽपि महाराजा तथा शस्त्रविदेष च}
{सर्वे यान्तु सुसन्नद्धास्तव वाहस्य पालकाः}% ३३

\twolineshloka
{इति भाषितमाकर्ण्य मन्त्रिणः प्रजहर्ष च}
{आज्ञापयामास च तान्सुमन्त्रकथितान्भटान्}% ३४

\twolineshloka
{तेऽनुज्ञां रघुनाथस्य प्राप्य मोदं प्रपेदिरे}
{चिरकालं साम्परायं वाञ्च्छन्तो युद्धदुर्मदाः}% ३५

\twolineshloka
{सन्नद्धाः कवचाद्यैश्च तथा शस्त्रास्त्रवर्तनैः}
{ययुः शत्रुघ्नसंवासं सीतापति प्रणोदिताः}% ३६

\uvacha{शेष उवाच}

\twolineshloka
{अथोक्त ऋषिणा रामो विधिना पूजयत्क्रमात्}
{आचार्यादीनृषीन्सर्वान्यथोक्तवरदक्षिणैः}% ३७

\twolineshloka
{आचार्याय ददौ रामो हस्तिनं षष्टिहायनम्}
{हयमेकं मनोवेगं रत्नमालाविभूषितम्}% ३८

\twolineshloka
{पौरटं रथमेकं च मणिरत्नविभूषितम्}
{चतुर्भिर्वाजिभिर्युक्तं सर्वोपस्करसंयुतम्}% ३९

\twolineshloka
{मणिलक्षं तु प्रत्यक्षं मुक्ताफलतुलाशतम्}
{विद्रुमस्य तुलानां तु सहस्रं स्फुटतेजसाम्}% ४०

\twolineshloka
{ग्राममेकं सुसम्पन्नं नानाजनसमाकुलम्}
{विचित्रसस्यनिष्पन्नं विविधैर्मन्दिरैर्वृतम्}% ४१

\twolineshloka
{ब्रह्मणेऽपि तथैवादाद्धोत्रेऽप्यध्वर्यवे ददौ}
{ऋत्विग्भ्यो भूरिशो दत्त्वा प्रणनाम रघूत्तमः}% ४२

\twolineshloka
{सर्वे ते विविधा वाग्भिराशीर्भिरभिपूजिताः}
{चिरञ्जीव महाराज रामचन्द्र रघूद्वह}% ४३

\twolineshloka
{कन्यादानं भूमिदानं गजदानं तथैव च}
{अश्वदानं स्वर्णदानं तिलदानं समौक्तिकम्}% ४४

\twolineshloka
{अन्नदानं पयोदानमभयं दानमुत्तमम्}
{रत्नदानानि सर्वाणि विप्रेभ्यश्चादिशन्महान्}% ४५

\twolineshloka
{देहि देहि धनं देहि मानेति ब्रूहि कस्यचित्}
{ददात्वन्नं ददात्वन्नं सर्वभोगसमन्वितम्}% ४६

\twolineshloka
{इत्थं प्रावर्तत मखो रघुनाथस्य धीमतः}
{सदक्षिणो द्विजवरैः पूर्णः सर्वशुभक्रियः}% ४७

\twolineshloka
{अथ रामानुजो गत्वा मातरं प्रणनाम ह}
{आज्ञापयाश्वरक्षार्थमेष गच्छामि शोभने}% ४८

\twolineshloka
{त्वत्कृपातो रिपुकुलं जित्वा शोभासमन्वितः}
{आयास्यामि महाराजैर्हयवर्यसमन्वितः}% ४९

\uvacha{मातोवाच}

\twolineshloka
{पुत्र गच्छ महावीर शिवाः पन्थान एव ते}
{सर्वान्रिपुगणाञ्जित्वा पुनरागच्छ सन्मते}% ५०

\twolineshloka
{पुष्कलं पालय निजभ्रातृजं धर्मवित्तमम्}
{महाबलिनमद्यापि बालकं लीलयायुतम्}% ५१

\twolineshloka
{पुत्रागच्छसि चेद्युक्तः पुष्कलेन शुभान्वितः}
{तदा मम प्रमोदः स्यादन्यथा शोकभागहम्}% ५२

\twolineshloka
{इति सम्भाष्यमाणां स्वां मातरं प्रत्युवाच सः}
{त्वदीयचरणद्वन्द्वं स्मरन्प्राप्स्यामि शोभनम्}% ५३

\twolineshloka
{पुष्कलं पालयित्वाहं निजाङ्गमिव शोभने}
{स्वनामसदृशं कृत्वा पुनरेष्यामि मोदवान्}% ५४

\twolineshloka
{इत्युक्त्वा प्रययौ वीरो रामं स मखमण्डपे}
{आसीनं मुनिवर्याग्र्यैर्यज्ञवेषधरं वरम्}% ५५

\twolineshloka
{उवाच मतिमान्वीरः सर्वशोभासमन्वितः}
{रामाज्ञापय रक्षार्थं हयस्यानुज्ञया तव}% ५६

\twolineshloka
{रघुनाथोऽपि तच्छ्रुत्वा भद्रमस्त्विति चाब्रवीत्}
{बालं स्त्रियं प्रमत्तं त्वं मा हन्याः शस्त्रवर्जितम्}% ५७

\twolineshloka
{तदा लक्ष्मीनिधिर्भ्राता जानक्या जनकात्मजः}
{प्रहस्य किञ्चिन्नयने नर्तयन्राममब्रवीत्}% ५८

\uvacha{लक्ष्मीनिधिरुवाच}

\twolineshloka
{रामचन्द्र महाबाहो सर्वधर्मपरायण}
{शत्रुघ्नं शिक्षय तथा यथा लोकोत्तरो भवेत्}% ५९

\twolineshloka
{कुलोचितं कर्म कुर्वन्नग्रजाचरितं तथा}
{गच्छेत्स परमं धाम तेजोबलसमन्वितम्}% ६०

\twolineshloka
{त्वया प्रोक्तं महाराज ब्राह्मणं नावमानयेत्}
{पित्रा तव हतो विप्रः पितृभक्तिपरायणः}% ६१

\twolineshloka
{त्वयापि सुमहत्कर्म कृतं लोकविगर्हितम्}
{अवध्यां महिलां यस्त्वं हतवान्नियतं ततः}% ६२

\twolineshloka
{अग्रजोऽस्य महाराज कृतवान्यं पराक्रमम्}
{सनकेन कृतः पूर्वं राक्षस्याः कर्णकर्तनम्}% ६३

\twolineshloka
{एवं करिष्यति नृपः शत्रुघ्नः शिक्षया तव}
{यदि नायं तथा कुर्यात्कुलस्यासदृशं भवेत्}% ६४

\twolineshloka
{इत्युक्तवन्तं तं रामः प्रत्युवाच हसन्निव}
{मेघगम्भीरया वाचा सर्ववाक्यविशारदः}% ६५

\twolineshloka
{शृण्वन्तु योगिनः शान्ताः समदुःखसुखाः पुनः}
{जानन्त्यपारसंसारनिस्तारतरणादिकम्}% ६६

\twolineshloka
{ये शूराः समहेष्वासाः सर्वशस्त्रास्त्रकोविदाः}
{ते च जानन्ति युद्धस्य वार्त्तां न तु भवादृशाः}% ६७

\twolineshloka
{परोपतापिनो ये वै ये चोत्पथविसारिणः}
{ते हन्तव्या नृपैः सर्वैः सर्वलोकहितैषिभिः}% ६८

\twolineshloka
{इत्युक्तमाकर्ण्य सभासदस्ते सर्वे स्मितं चक्रुररिन्दमस्य}
{कुम्भोद्भवः पूजितमेनमश्वं विमोचयामास सुशोभितं हि}% ६९

\twolineshloka
{इमं मन्त्रं समुच्चार्य वसिष्ठः कलशोद्भवः}
{कराग्रेण स्पृशन्नश्वं मुमोच जयकाङ्क्षया}% ७०

\twolineshloka
{वाजिन्गच्छ यथालीलं सर्वत्र धरणीतले}
{यागार्थे मोचितो येन पुनरागच्छ सत्वरः}% ७१

\twolineshloka
{अश्वस्तु मोचितः सर्वैर्भटैः शस्त्रास्त्रकोविदैः}
{परीतः प्रययौ प्राचीं दिशं वायुजवान्वितः}% ७२

\twolineshloka
{प्रचचार बलं सर्वं कम्पयद्धरणीतलम्}
{शेषोऽपि किञ्चिन्न तया फणया धृतवान्भुवम्}% ७३

\twolineshloka
{दिशः प्रसेदुः परितः क्ष्मातलं शोभयान्वितम्}
{वायवस्तं तु शत्रुघ्नं पृष्ठतो मन्दगामिनः}% ७४

\twolineshloka
{शत्रुघ्नस्य प्रयाणायाभ्युद्य तस्य भुजोऽस्फुरत्}
{दक्षिणः शुभमाशंसी जयाय च बभूव ह}% ७५

\twolineshloka
{पुष्कलः स्वगृहं रम्यं प्रविवेश समृद्धिमत्}
{वितर्दिभिर्वलक्षाभिः शोभितं रत्नवेदिकम्}% ७६

\twolineshloka
{तत्रापश्यन्निजां भार्यां पतिव्रतपरायणाम्}
{किञ्चित्स्वदर्शनाद्धृष्टां भर्तृदर्शनलालसाम्}% ७७

\twolineshloka
{मुखारविन्देन च नागवल्लीदलं सुकर्पूरयुतं च चर्वती}
{नासाफलं तोयभवं महाधनं बाह्वोर्मृणालीसदृशोः सुकङ्कणे}% ७८

\twolineshloka
{कुचौ तु मालूरफलोपमौ वरौ नितम्बबिम्बं वरनीवि शोभितम्}
{पादौ तुलाकोटिधरौ सुकोमलौ दधत्यहो एक्षत सत्पतिं स्वकम्}% ७९

\twolineshloka
{परिरभ्य प्रियां धीरो गद्गदस्वरभाषिणीम्}
{तदुरोजपरीरम्भनिर्भरीकृतदेहकाम्}% ८०

\twolineshloka
{उवाच भद्रे गच्छामि शत्रुघ्नपृष्ठरक्षकः}
{रामाज्ञया याज्ञमश्वं पालयन्रथसंयुतः}% ८१

\twolineshloka
{त्वया मे मातरः पूज्याः पादसंवाहनादिमिः}
{तदुच्छिष्टं हि भुञ्जाना तत्कर्मकरणादरा}% ८२

\twolineshloka
{सर्वाः पतिव्रता नार्यो लोपामुद्रादिकाः शुभाः}
{नावमान्यास्त्वया भीरु स्वतपोबलशोभिताः}% ८३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे हयमोचनपुष्कलभार्यासमागमो नाम एकादशोऽध्यायः॥११॥

\sect{द्वादशोऽध्यायः 5.12}

\uvacha{शेष उवाच}

\twolineshloka
{इत्युक्तवन्तं स्वपतिं वीक्ष्य प्रेम्णा सुनिर्भरम्}
{प्रत्युवाच हसन्तीव किञ्चिद्गद्गदभाषिणी}% १

\twolineshloka
{नाथ ते विजयोभूयात्सर्वत्र रणमण्डले}
{शत्रुघ्नाज्ञा प्रकर्तव्या हयरक्षा यथा भवेत्}% २

\twolineshloka
{स्मरणीया हि सर्वत्र सेविका त्वत्पदानुगा}
{कदापि मानसं नाथ त्वत्तो नान्यत्र गच्छति}% ३

\twolineshloka
{परमायोधने कान्त स्मर्तव्याहं न जातुचित्}
{सत्यां मयि तव स्वान्ते युद्धे 3विजयसंशयः}% ४

\twolineshloka
{पद्मनेत्र तथा कार्यमूर्मिलाद्या यथा मम}
{हास्यं नैव प्रकुर्वन्ति मां वीक्ष्य करताडनैः}% ५

\twolineshloka
{इयं पत्नी महाभीरोः सङ्ग्रामे प्रपलायितुः}
{कातरा यर्हि युद्ध्यन्ति शूराणां समयः कुतः}% ६

\twolineshloka
{इत्येवं न हसन्त्युच्चैर्यथा मे देवराङ्गनाः}
{तथा कार्यं महाबाहो रामस्य हयरक्षणे}% ७

\twolineshloka
{योद्धा त्वमादौ सर्वत्र परे ये तव पृष्ठतः}
{धनुष्टङ्कारबधिराः क्रियन्तां बलिनः परे}% ८

\twolineshloka
{तवप्रोद्यत्कराम्भोज करवालभिया बलम्}
{परेषां भवतात्क्षिप्रमन्योन्य भयव्याकुलम्}% ९

\twolineshloka
{कुलं महदलं कार्यं परान्विजयता त्वया}
{गच्छ स्वामिन्महाबाहो तव श्रेयो भवत्विह}% १०

\twolineshloka
{इदं धनुर्गृहाणाशु महद्गुणविभूषितम्}
{यस्य गर्जितमाकर्ण्य वैरिवृन्दं भयातुरम्}% ११

\twolineshloka
{इमौ ते त्विषुधी वीर बध्येतां शं यथा भवेत्}
{वैरिकोटिविनिष्पेष बाणकोटि सुपूरितौ}% १२

\twolineshloka
{कवचं त्विदमाधेहि शरीरे कामसुन्दरे}
{वज्रप्रभा महादीप्ति हतसन्तमसन्दृढम्}% १३

\twolineshloka
{शिरस्त्राणं निजोत्तंसे कुरु कान्त मनोरमम्}
{इमेव तंसे विशदे मणिरत्नविभूषिते}% १४

इति सुविमलवाचं वीरपुत्रीं प्रपश्यन्

नयनकमलदृष्ट्या वीक्षमाणस्तन्दङ्गम्

\twolineshloka
{अधिगतपरिमोदो भारतिः शत्रुजेता}
{रणकरणसमर्थस्तां जगादातिधीरः}% १५

\uvacha{पुष्कल उवाच}

\twolineshloka
{कान्ते यत्त्वं वदसि मां तथा सर्वं चराम्यहम्}
{वीरपत्नी भवेत्कीर्तिस्तव कान्तिमतीप्सिता}% १६

\twolineshloka
{इति कान्तिमतीदत्तं कवचं मुकुटं वरम्}
{धनुर्महेषुधीखड्गं सर्वं जग्राह वीर्यवान्}% १७

\twolineshloka
{परिधाय च तत्सर्वं बहुशो भासमन्वितः}
{शुशुभेऽतीव सुभटः सर्वशस्त्रास्त्रकोविदः}% १८

\twolineshloka
{तमस्त्रशस्त्रशोभाढ्यं वीरमालाविभूषितम्}
{कुङ्कुमागुरुकस्तूरी चन्दनादिकचर्चितम्}% १९

\twolineshloka
{नानाकुसुममालाभिराजानुपरिशोभितम्}
{नीराजयामास मुहुस्तत्र कान्तिमती सती}% २०

\twolineshloka
{नीराजयित्वा बहुशः किरन्ती मौक्तिकैर्मुहुः}
{गलदश्रुचलन्नेत्रा परिरेभे पतिं निजम्}% २१

\twolineshloka
{दृढं सपरिरभ्यैतां चिरमाश्वासयत्तदा}
{वीरपत्नि कान्तिमति विरहं मा कृथा मम}% २२

\twolineshloka
{एष गच्छामि सविधे तव भामे पतिव्रते}
{इत्युक्त्वा तां निजां पत्नीं रथमारुरुहे वरम्}% २३

\twolineshloka
{तं प्रयान्तं पतिं श्रेष्ठं नयनैर्निमिषोज्झितैः}
{विलोकयामास तदा पतिव्रतपरायणा}% २४

\twolineshloka
{स ययौ जनकं द्रष्टुं जननीं प्रेमविह्वलाम्}
{गत्वा पितरमम्बां च ववन्दे शिरसा मुदा}% २५

\twolineshloka
{माता पुत्रं परिष्वज्य स्वाङ्कमारोपयत्तदा}
{मुञ्चन्ती बाष्पनिचयं स्वस्त्यस्त्विति जगाद सा}% २६

\twolineshloka
{पितरं प्राह भरतं रामो यज्ञकरः परः}
{पालनीयो लक्ष्मणेन भवद्भिश्च महात्मभिः}% २७

\twolineshloka
{आज्ञप्तोऽसौ जनन्या च पित्रा हृषितया गिरा}
{ययौ शत्रुघ्नकटकं महावीरविभूषितम्}% २८

\twolineshloka
{रथिभिः पत्तिभिर्वीरैः सदश्वैः सादिभिर्वृतः}
{ययौ मुदा रघूत्तंस महायज्ञहयाग्रणीः}% २९

\twolineshloka
{गच्छन्पाञ्चालदेशांश्च कुरूंश्चैवोत्तरान्कुरून्}
{दशार्णाञ्छ्रीविशालांश्च सर्वशोभासमन्वितः}% ३०

\twolineshloka
{तत्र तत्रोपशृण्वानो रघुवीरयशोऽखिलम्}
{रावणासुरघातेन भक्तरक्षाविधायकम्}% ३१

\twolineshloka
{पुनश्च हयमेधादि कार्यमारभ्य पावनम्}
{यशो वितन्वन्भुवने लोकान्रामोऽविता भयात्}% ३२

\twolineshloka
{तेभ्यस्तुष्टो ददौ हारान्रत्नानि विविधानि च}
{महाधनानि वासांसि शत्रुघ्नः प्रवरो महान्}% ३३

\twolineshloka
{सुमतिर्नाम तेजस्वी सर्वविद्याविशारदः}
{रघुनाथस्य सचिवः शत्रुघ्नानुचरो वरः}% ३४

\twolineshloka
{ययौ तेन महावीरो ग्रामाञ्जनपदान्बहून्}
{रघुनाथप्रतापेन न कोपि हृतवान्हयम्}% ३५

\twolineshloka
{देशाधिपाये बहवो महाबलपराक्रमाः}
{हस्त्यश्वरथपादात चतुरङ्गसमन्विताः}% ३६

\twolineshloka
{सम्पदो बहुशो नीत्वा मुक्तामाणिक्यसंयुताः}
{शत्रुघ्नं हयरक्षार्थमागतं प्रणता मुहुः}% ३७

\twolineshloka
{इदं राज्यं धनं सर्वं सपुत्रपशुबान्धवम्}
{रामचन्द्रस्य सर्वं हि न मदीयं रघूद्वह}% ३८

\twolineshloka
{एवं तदुक्तमाकर्ण्य शत्रुघ्नः परवीरहा}
{आज्ञां स्वां तत्र संज्ञाप्य ययौ तैः सहितः पथि}% ३९

\twolineshloka
{एवं क्रमेण सम्प्राप्तः शत्रुघ्नो हयसंयुतः}
{अहिच्छत्रां पुरीं ब्रह्मन्नानाजनसमाकुलाम्}% ४०

\twolineshloka
{ब्रह्मद्विजसमाकीर्णां नानारत्नविभूषिताम्}
{सौवर्णैः स्फाटिकैर्हर्म्यैर्गोपुरैः समलङ्कृताम्}% ४१

\twolineshloka
{यत्र रम्भा तिरस्कारकारिण्यः कमलाननाः}
{दृश्यन्ते सर्वहर्म्येषु ललना लीलयान्विताः}% ४२

\twolineshloka
{यत्र स्वाचारललिताः सर्वभोगैकभोगिनः}
{धनदानुचरायद्वत्तथा लीलासमन्विताः}% ४३

\twolineshloka
{यत्र वीरा धनुर्हस्ताःशरसन्धानकोविदाः}
{कुर्वन्ति तत्र राजानं सुहृष्टं सुमदाभिधम्}% ४४

\twolineshloka
{एवंविधं ददर्शासौ नगरं दूरतः प्रभुः}
{पार्श्वे तस्य पुरश्रेष्ठमुद्यानं शोभयान्वितम्}% ४५

\twolineshloka
{पुन्नागैर्नागचम्पैश्च तिलकैर्देवदारुभिः}
{अशोकैः पाटलैश्चूतैर्मन्दारैःकोविदारकैः}% ४६

\twolineshloka
{आम्रजम्बुकदम्बैश्च प्रियालपनसैस्तथा}
{शालैस्तालैस्तमालैश्च मल्लिकाजातियूथिभिः}% ४७

\twolineshloka
{नीपैः कदम्बैर्बकुलैश्चम्पकैर्मदनादिभिः}
{शोभितं सददर्शाथशत्रुघ्नःपरवीरहा}% ४८

हयोगतस्तद्वनमध्यदेशे

तमालतालादि सुशोभिते वै

\twolineshloka
{ययौ ततः पृष्ठत एव वीरो}
{धनुर्धरैः सेवितपादपद्मः}% ४९

\twolineshloka
{ददर्श त रचितं देवायतनमद्भुतम्}
{इन्द्रनीलैश्च वैडूर्यैस्तथा मारकतैरपि}% ५०

\twolineshloka
{शोभितं सुरसेवार्हं कैलासप्रस्थसन्निभम्}
{जातरूपमयैः स्तम्भैःशोभितं सद्मनां वरम्}% ५१

\twolineshloka
{दृष्ट्वातद्रघुनाथस्य भ्राता देवालयं वरम्}
{पप्रच्छ सुमतिं स्वीयं मन्त्रिणं वदतांवरम्}% ५२

\uvacha{शत्रुघ्न उवाच}

\twolineshloka
{वदामात्य वरेदं किं कस्यदेवस्य केतनम्}
{का देवता पूज्यतेऽत्र कस्य हेतोः स्थितानघ}% ५३

\onelineshloka
{एवमाकर्ण्य यथावदिहसर्वशः}% ५४

\twolineshloka
{कामाक्षायाः परं स्थानं विद्धि विश्वैकशर्मदम्}
{यस्या दर्शनमात्रेण सर्वसिद्धिः प्रजापते}% ५५

\twolineshloka
{देवासुरास्तु यां स्तुत्वा नत्वा प्राप्ताखिलां श्रियम्}
{धर्मार्थकाममोक्षाणां दात्री भक्तानुकम्पिनी}% ५६

\twolineshloka
{याचिता सुमदेनात्राहिच्छत्रा पतिना पुरा}
{स्थिता करोति सकलं भक्तानां दुःखहारिणी}% ५७

\twolineshloka
{तां नमस्कुरु शत्रुघ्न सर्ववीर शिरोमणे}
{नत्वाशु सिद्धिं प्राप्नोषि ससुरासुरदुर्ल्लभाम्}% ५८

\twolineshloka
{इति श्रुत्वाथ तद्वाक्यं शत्रुघ्नः शत्रुतापनः}
{पप्रच्छ सकलां वार्तां भवान्याः पुरुषर्षभः}% ५९

\uvacha{शत्रुघ्न उवाच}

\twolineshloka
{कोऽहिच्छत्रापती राजा सुमदः किं तपः कृतम्}
{येनेयं सर्वलोकानां माता तुष्टात्र संस्थिता}% ६०

\twolineshloka
{वद सर्वं महामात्य नानार्थपरिबृंहितम्}
{यथावत्त्वं हि जानासि तस्माद्वद महामते}% ६१

\uvacha{सुमतिरुवाच}

\twolineshloka
{हेमकूटो गिरिः पूतः सर्वदेवोपशोभितः}
{तत्रास्ति तीर्थं विमलमृषिवृन्दसुसेवितम्}% ६२

\twolineshloka
{सुमदो हि तपस्तेपे हतमातृपितृप्रजः}
{अरिभिः सर्वसामन्तैर्जगाम तपसे हि तम्}% ६३

\twolineshloka
{वर्षाणि त्रीणि सपदा त्वेकेन मनसा स्मरन्}
{जगतां मातरं दध्यौ नासाग्रस्तिमितेक्षणः}% ६४

\twolineshloka
{वर्षाणि त्रीणि शुष्काणां पर्णानां भक्षणं चरन्}
{चकार परमुग्रं स तपः परमदुश्चरम्}% ६५

\twolineshloka
{अब्दानि त्रीणि सलिले शीतकाले ममज्ज सः}
{ग्रीष्मे चचार पञ्चाग्नीन्प्रावृट्सु जलदोन्मुखः}% ६६

\twolineshloka
{त्रीणि वर्षाणि पवनं संरुध्य स्वान्तगोचरम्}
{भवानीं संस्मरन्धीरो न च किञ्चन पश्यति}% ६७

\twolineshloka
{वर्षे तु द्वादशेऽतीते दृष्ट्वैतत्परमं तपः}
{विभाव्य मनसातीव शक्रः पस्पर्ध तं भयात्}% ६८

\twolineshloka
{आदिदेश सकामं तु परिवारपरीवृतम्}
{अप्सरोभिः सुसंयुक्तं ब्रह्मेन्द्रादिजयोद्यतम्}% ६९

\twolineshloka
{गच्छ कामसखे मह्यं प्रियमाचर मोहन}
{सुमदस्य तपोविघ्नं समाचर यथा भवेत्}% ७०

\twolineshloka
{इति श्रुत्वा महद्वाक्यं तुरासाहः स्वयम्प्रभुः}
{उवाच विश्वविजये प्रौढगर्वो रघूद्वह}% ७१

\uvacha{काम उवाच}

\twolineshloka
{स्वामिन्कोऽसौ हि सुमदः किं तपः स्वल्पकं पुनः}
{ब्रह्मादीनां तपोभङ्गं करोम्यस्य तु का कथा}% ७२

\twolineshloka
{मद्बाणबलनिर्भिन्नश्चन्द्रस्तारां गतः पुरा}
{त्वमप्यहल्यां गतवान्विश्वामित्रस्तु मेनिकाम्}% ७३

\twolineshloka
{चिन्तां मा कुरु देवेन्द्र सेवके मयि संस्थिते}
{एष गच्छामि सुमदं देवान्पालय मारिष}% ७४

\twolineshloka
{एवमुक्त्वा कामदेवो हेमकूटं गिरिं ययौ}
{वसन्तेन युतः सख्या तथैवाप्सरसाङ्गणैः}% ७५

\twolineshloka
{वसन्तस्तत्र सकलान्वृक्षान्पुष्पफलैर्युतान्}
{कोकिलान्षट्पदश्रेण्या घुष्टानाशु चकार ह}% ७६

\twolineshloka
{वायुः सुशीतलो वाति दक्षिणां दिशमाश्रितः}
{कृतमालासरित्तीर लवङ्गकुसुमान्वितः}% ७७

\twolineshloka
{एवंविधे वने वृत्ते रम्भानामाप्सरोवरा}
{सखीभिः संवृता तत्र जगाम सुमदान्तिकम्}% ७८

\twolineshloka
{तत्रारभत गानं सा किन्नरस्वरशोभना}
{मृदङ्गपणवानेकवाद्यभेदविशारदा}% ७९

तद्गानमाकर्ण्य नराधिपोऽसौ

वसन्तमालोक्य मनोहरं च

\twolineshloka
{तथान्यपुष्टारटितं मनोरमं}
{चकार चक्षुः परिवर्तनं बुधः}% ८०

\twolineshloka
{तं प्रबुद्धं नृपं वीक्ष्य कामः पुष्पायुधस्त्वरन्}
{चकार सत्वरं सज्यं धनुस्तत्पृष्ठतोऽनघ}% ८१

एकाप्सरास्तत्र नृपस्य पादयोः

संवाहनं नर्तितनेत्रपल्लवा

\twolineshloka
{चकार चान्या तु कटाक्षमोक्षणं}
{चकार काचिद्भृशमङ्गचेष्टितम्}% ८२

\twolineshloka
{अप्सरोभिस्तथाकीर्णः कामविह्वलमानसः}
{चिन्तयामास मतिमाञ्जितेन्द्रियशिरोमणिः}% ८३

\twolineshloka
{एता मे तपसो विघ्नकारिण्योऽप्सरसां वराः}
{शक्रेण प्रेषिताः सर्वाः करिष्यन्ति यथातथम्}% ८४

\twolineshloka
{इति सञ्चिन्त्य सुतपास्ता उवाच वराङ्गनाः}
{का यूयं कुत्र संस्थाः किं भवतीनां चिकीर्षितम्}% ८५

\twolineshloka
{अत्यद्भुतं जातमहो यद्भवत्योऽक्षिगोचराः}
{यास्तपोभिः सुदुष्प्राप्यास्ता मे तपस आगताः}% ८६

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कामाक्षोपाख्यानं नाम द्वादशोऽध्यायः॥१२॥

\sect{त्रयोदशोऽध्यायः 5.13}

\uvacha{शेष उवाच}

\twolineshloka
{इति वाक्यं समाकर्ण्य सुमदस्य तपोनिधेः}
{जगदुः कामसेनास्तं रम्भाद्यप्सरसो मुदा}% १

\twolineshloka
{त्वत्तपोभिर्वयं कान्त प्राप्ताः सर्ववराङ्गनाः}
{तासां यौवनसर्वस्वं भुङ्क्ष्व त्यज तपःफलम्}% २

\twolineshloka
{इयं घृताची सुभगा चम्पकाभशरीरभृत्}
{कर्पूरगन्धललितं भुनक्तु त्वन्मुखामृतम्}% ३

एतां महाभाग सुशोभिविभ्रमां

मनोहराङ्गीं घनपीनसत्कुचाम्

\twolineshloka
{कान्तोपभुङ्क्ष्वाशु निजोग्रपुण्यतः}
{प्राप्तां पुनस्त्वं त्यज दुःखजातम्}% ४

मामप्यनर्घ्याभरणोपशोभितां

मन्दारमालापरिशोभिवक्षसम्

\twolineshloka
{नानारताख्यानविचारचञ्चुरां}
{दृढं यथा स्यात्परिरम्भणं कुरु}% ५

पिबामृतं मामकवक्त्रनिर्गतं

विमानमारुह्य वरं मया सह

\twolineshloka
{सुमेरुशृङ्गं बहुपुण्यसेवितं}
{सम्प्राप्य भोगं कुरु सत्तपः फलम्}% ६

तिलोत्तमा यौवनरूपशोभिता

गृह्णातु ते मूर्धनि तापवारणम्

\twolineshloka
{सुचामरौ सन्ततधारयाङ्कितौ}
{गङ्गाप्रवाहाविव सुन्दरोत्तम}% ७

शृणुष्व भोः कामकथां मनोहरां

पिबामृतं देवगणादिवाञ्छितम्

\twolineshloka
{उद्यानमासाद्य च नन्दनाभिधं}
{वराङ्गनाभिर्विहरं कुरु प्रभो}% ८

इत्युक्तमाकर्ण्य महामतिर्नृपो

विचारयामास कुतो ह्युपस्थिताः

\twolineshloka
{मया सुसृष्टास्तपसा सुराङ्गनाः}
{प्रत्यूह एवात्र विधेयमेष किम्}% ९

\twolineshloka
{इति चिन्तातुरो राजा स्वान्ते सञ्चिन्तयन्सुधीः}
{जगाद मतिमान्वीरः सुमदो देवताङ्गनाः}% १०

\twolineshloka
{यूयं तु ममचित्तस्था जगन्मातृस्वरूपकाः}
{मया सञ्चिन्त्यते या हि सापि त्वद्रूपिणी मता}% ११

\twolineshloka
{इदं तुच्छं स्वर्गसुखं त्वयोक्तं सविकल्पकम्}
{मत्स्वामिनी मया भक्त्या सेविता दास्यते वरम्}% १२

\twolineshloka
{यत्कृपातो विधिः सत्यलोकं प्राप्तो महानभूत्}
{सा मे दास्यति सर्वं हि भक्तदुःखान्तकारिणी}% १३

\twolineshloka
{किं नन्दनं किं तु गिरिः कनकेन सुमण्डितः}
{किं सुधा स्वल्पपुण्येन प्राप्या दानवदुःखदा}% १४

\twolineshloka
{इति वाक्यं समाकर्ण्य कामस्तु विविधैः शरैः}
{प्राहरन्नरदेवस्य कर्तुं किञ्चिन्न वै प्रभुः}% १५

\twolineshloka
{कटाक्षैर्नूपुरारावैः परिरम्भैर्विलोकनैः}
{न तस्य चित्तं विभ्रान्तं कर्तुं शक्ता वराङ्गनाः}% १६

\twolineshloka
{गत्वा यथागतं शक्रं जगदुर्धीरधीर्नृपः}
{तच्छ्रुत्वा मघवा भीतः सेवामारभतात्मनः}% १७

\twolineshloka
{अथ निश्चितमालोक्य पादपद्मे स्वकेऽम्बिका}
{जितेन्द्रियं महाराजं प्रत्यक्षाभूत्सुतोषिता}% १८

\twolineshloka
{पञ्चास्यपृष्ठललिता पाशाङ्कुशधरावरा}
{धनुर्बाणधरा माता जगत्पावनपावनी}% १९

\twolineshloka
{तां वीक्ष्य मातरं धीमान्सूर्यकोटिसमप्रभाम्}
{धनुर्बाणसृणीपाशान्दधानां हर्षमाप्तवान्}% २०

\twolineshloka
{शिरसा बहुशो नत्वा मातरं भक्तिभाविताम्}
{हसन्तीं निजदेहेषु स्पृशन्तीं पाणिना मुहुः}% २१

\twolineshloka
{तुष्टाव भक्त्युत्कलितचित्तवृत्तिर्महामतिः}
{गद्गदस्वरसंयुक्तः कण्टकाङ्गोपशोभितः}% २२

\twolineshloka
{जय देवि महादेवि भक्तवृन्दैकसेविते}
{ब्रह्मरुद्रादिदेवेन्द्र सेविताङ्घ्रियुगेऽनघे}% २३

\twolineshloka
{मातस्तव कलाविद्धमेतद्भाति चराचरम्}
{त्वदृते नास्ति सर्वं तन्मातर्भद्रे नमोस्तु ते}% २४

\twolineshloka
{मही त्वयाऽधारशक्त्या स्थापिता चलतीह न}
{सपर्वतवनोद्यान दिग्गजैरुपशोभिता}% २५

\twolineshloka
{सूर्यस्तपति खे तीक्ष्णैरंशुभिः प्रतपन्महीम्}
{त्वच्छक्त्या वसुधासंस्थं रसं गृह्णन्विमुञ्चति}% २६

\twolineshloka
{अन्तर्बहिः स्थितो वह्निर्लोकानां प्रकरोतु शम्}
{त्वत्प्रतापान्महादेवि सुरासुरनमस्कृते}% २७

\twolineshloka
{त्वं विद्या त्वं महामाया विष्णोर्लोकैकपालिनः}
{स्वशक्त्या सृजसीदं त्वं पालयस्यपि मोहिनि}% २८

\twolineshloka
{त्वत्तः सर्वे सुराः प्राप्य सिद्धिं सुखमयन्ति वै}
{मां पालय कृपानाथे वन्दिते भक्तवल्लभे}% २९

\twolineshloka
{रक्ष मां सेवकं मातस्त्वदीयचरणारणम्}
{कुरु मे वाञ्छितां सिद्धिं महापुरुषपूर्वजे}% ३०

\uvacha{सुमतिरुवाच}

\twolineshloka
{एवं तुष्टा जगन्माता वृणीष्व वरमुत्तमम्}
{उवाच भक्तं सुमदं तपसा कृशदेहिनम्}% ३१

\twolineshloka
{इत्येतद्वाक्यमाकर्ण्य प्रहृष्टः सुमदो नृपः}
{वव्रे निजं हृतं राज्यं हतदुर्जनकण्टकम्}% ३२

\twolineshloka
{महेशीचरणद्वन्द्वे भक्तिमव्यभिचारिणीम्}
{प्रान्ते मुक्तिं तु संसारवारिधेस्तारिणीं पुनः}% ३३

\uvacha{कामाक्षोवाच}

\twolineshloka
{राज्यं प्राप्नुहि सुमद सर्वत्रहतकण्टकम्}
{महिलारत्नसञ्जुष्टपादपद्मद्वयो भव}% ३४

\twolineshloka
{ततवैरिपराभूतिर्माभूयात्सुमदाभिध}
{यदा तु रावणं हत्वा रघुनाथो महायशाः}% ३५

\twolineshloka
{करिष्यत्यश्वमेधं हि सर्वसम्भारशोभितम्}
{तस्य भ्राता महावीरः शत्रुघ्नः परवीरहा}% ३६

\twolineshloka
{पालयन्हयमायास्यत्यत्र वीरादिभिर्वृतः}
{तस्मै सर्वं समर्प्य त्वं राज्यमृद्धं धनादिकम्}% ३७

\twolineshloka
{पालयिष्यसि योधैः स्वैर्धनुर्धारिभिरुद्भटैः}
{ततः पृथिव्यां सर्वत्र भ्रमिष्यसि महामते}% ३८

\twolineshloka
{ततो रामं नमस्कृत्य ब्रह्मेन्द्रेशादिसेवितम्}
{मुक्तिं प्राप्स्यसि दुष्प्रापां योगिभिर्यमसाधनैः}% ३९

\twolineshloka
{तावत्कालमिहस्थास्ये यावद्रामहयागमः}
{पश्चात्त्वां तु समुद्धृत्य गन्तास्मि परमं पदम्}% ४०

\twolineshloka
{इत्युक्त्वान्तर्दधे देवी सुरासुरनमस्कृता}
{सुमदोऽप्यहिच्छत्रायां शत्रून्हत्वा नृपोऽभवत्}% ४१

\twolineshloka
{एष राजा समर्थोऽपि बलवाहनसंयुतः}
{न ग्रहीष्यति ते वाहं महामायासुशिक्षितः}% ४२

\twolineshloka
{श्रुत्वा प्राप्तं पुरी पार्श्वे हयमेधहयोत्तमम्}
{त्वां च सर्वैर्महाराजैः सेविताङ्घ्रिं महामतिम्}% ४३

\twolineshloka
{सर्वं दास्यति सर्वज्ञ राजा सुमदनामधृक्}
{अधुनातन्महाराज रामचन्द्र प्रतापतः}% ४४

\uvacha{शेष उवाच}

\twolineshloka
{इति वृत्तं समाकर्ण्य सुमदस्य महायशाः}
{साधुसाध्विति चोवाच जहर्ष मतिमान्बली}% ४५

\twolineshloka
{अहिच्छत्रापतिः सर्वैः स्वगणैः परिवारितः}
{सभायां सुखमास्ते यो बहुराजन्यसेवितः}% ४६

\twolineshloka
{ब्राह्मणा वेदविदुषो वैश्या धनसमृद्धयः}
{राजानं पर्युपासन्ते सुमदंशो भयान्वितम्}% ४७

\twolineshloka
{वेदविद्याविनोदेन न्यायिनो ब्राह्मणा वराः}
{आशीर्वदन्ति तं भूपं सर्वलोकैकरक्षकम्}% ४८

\twolineshloka
{एतस्मिन्समये कश्चिदागत्य नृपतिं जगौ}
{स्वामिन्न जाने कस्यास्ति हयः पत्रधरोऽन्तिके}% ४९

\twolineshloka
{तच्छ्रुत्वा सेवकं श्रेष्ठं प्रेषयामास सत्वरः}
{जानीहि कस्य राज्ञोऽयमश्वो मम पुरान्तिके}% ५०

\twolineshloka
{गत्वाथ सेवकस्तत्र ज्ञात्वा वृत्तान्तमादितः}
{निवेदयामास नृपं महाराजन्यसेवितम्}% ५१

\twolineshloka
{स श्रुत्वा रघुनाथस्य हयं नित्यमनुस्मरन्}
{आज्ञापयामास जनं सर्वं राजाविशारदः}% ५२

\twolineshloka
{लोका मदीयाः सर्वे ये धनधान्यसमाकुलाः}
{तोरणादीनि गेहेषु मङ्गलानि सृजन्त्विह}% ५३

\twolineshloka
{कन्याः सहस्रशो रम्याः सर्वाभरणभूषिताः}
{गजोपरिसमारूढा यान्तु शत्रुघ्नसम्मुखम्}% ५४

\twolineshloka
{इत्यादिसर्वमाज्ञाप्य ययौ राजा स्वयं ततः}
{पुत्रपौत्रमहिष्यादिपरिवारसमावृतः}% ५५

\twolineshloka
{शत्रुघ्नः सुमहामात्यैः सुभटैः पुष्कलादिभिः}
{संयुतो भूपतिं वीरं ददर्श सुमदाभिधम्}% ५६

\twolineshloka
{हस्तिभिः सादिसंयुक्तैः पत्तिभिः परतापनैः}
{वाजिभिर्भूषितैर्वीरैः संयुतं वीरशोभितम्}% ५७

\twolineshloka
{अथागत्य महाराजः शत्रुघ्नं नतवान्मुदा}
{धन्योऽस्मि कृतकृत्योऽस्मि सत्कृतं च कृतं वपुः}% ५८

\twolineshloka
{इदं राज्यं गृहाणाशु महाराजोपशोभितम्}
{महामाणिक्यमुक्तादि महाधनसुपूरितम्}% ५९

\twolineshloka
{स्वामिंश्चिरं प्रतीक्षेऽहं हयस्यागमनं प्रति}
{कामाक्षाकथितं पूर्वं जातं सम्प्रति तत्तथा}% ६०

\twolineshloka
{विलोकय पुरं मह्यं कृतार्थान्कुरु मानवान्}
{पावयास्मत्कुलं सर्वं रामानुज महीपते}% ६१

\twolineshloka
{इत्युक्त्वारोहयामास कुञ्जरं चन्द्रसुप्रभम्}
{पुष्कलं च महावीरं तथा स्वयमथारुहत्}% ६२

\twolineshloka
{भेरीपणवतूर्याणां वीणादीनां स्वनस्तदा}
{व्याप्नोति स्म महाराज सुमदेन प्रणोदितः}% ६३

कन्याः समागत्य महानरेन्द्रं -

शत्रुघ्नमिन्द्रादिकसेविताङ्घ्रिम्

\twolineshloka
{करिस्थिता मौक्तिकवृन्दसङ्घै-}
{र्वर्धापयामासुरिनप्रयुक्ताः}% ६४

\twolineshloka
{शनैःशनैः समागत्य पुरीमध्ये जनैर्मुदा}
{वर्धापितो गृहं प्राप तोरणादिकभूषितम्}% ६५

\twolineshloka
{हयरत्नेन संयुक्तस्तथा वीरैः सुशोभितः}
{राज्ञा पुरस्कृतो राजा शत्रुघ्नः प्राप मन्दिरम्}% ६६

\twolineshloka
{अर्घादिभिः पूजयित्वा रघुनाथानुजं तदा}
{सर्वं समर्पयामास रामचन्द्राय धीमते}% ६७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शत्रुघ्नाहिच्छत्रापुरीप्रवेशो नाम त्रयोदशोऽध्यायः॥१३॥

\sect{चतुर्दशोऽध्यायः 5.14}

\uvacha{शेष उवाच}

\twolineshloka
{अथ स्वागतसन्तुष्टं शत्रुघ्नं प्राह भूमिपः}
{रघुनाथकथां श्रेष्ठां शुश्रूषुः पुरुषर्षभः}% १

\uvacha{सुमद उवाच}

\twolineshloka
{कच्चिदास्ते सुखं रामः सर्वलोकशिरोमणिः}
{भक्तरक्षावतारोऽयं ममानुग्रहकारकः}% २

\twolineshloka
{धन्या लोका इमे पुर्यां रघुनाथमुखाम्बुजम्}
{ये पिबन्त्यनिशं चाक्षिपुटकैः परिमोदिताः}% ३

\twolineshloka
{अर्थजातं मदीयं च नितरां पुरुषर्षभ}
{कृतार्थं कुलभूम्यादि वस्तुजातं महामते}% ४

\twolineshloka
{कामाक्षया प्रसादो मे कृतः पूर्वं दयार्द्रया}
{रघुनाथमुखाम्भोजं द्रक्ष्येद्य सकुटुम्बकः}% ५

\twolineshloka
{इत्युक्तवति वीरे तु सुमदे पार्थिवोत्तमे}
{सर्वं तत्कथयामास रघुनाथगुणोदयम्}% ६

\twolineshloka
{त्रिरात्रं तत्र संस्थित्य रघुनाथानुजः परम्}
{गन्तुं चकार धिषणां राज्ञा सह महामतिः}% ७

\twolineshloka
{तज्ज्ञात्वा सुमदः शीघ्रं पुत्रं राज्येऽभ्यषेचयत्}
{शत्रुघ्नेन महाराज्ञा पुष्कलेनानुमोदितः}% ८

\twolineshloka
{वासांसि बहुरत्नानि धनानि विविधानि च}
{शत्रुघ्नसेवकेभ्योऽसौ प्रादात्तत्र महामतिः}% ९

\twolineshloka
{ततो गमनमारेभे मन्त्रिभिर्बहुवित्तमैः}
{पत्तिभिर्वाजिभिर्नागैः सदश्वैरथ कोटिभिः}% १०

\twolineshloka
{शत्रुघ्नः सहितस्तेन सुमदेन धनुर्भृता}
{जगाम मार्गे विहसन्रघुनाथप्रतापभृत्}% ११

\twolineshloka
{पयोष्णीतीरमासाद्य जगाम स हयोत्तमः}
{पृष्ठतोऽनुययुः सर्वे योधा वै हयरक्षिणः}% १२

\twolineshloka
{आश्रमान्विविधान्पश्यन्नृषीणां सुतपोभृताम्}
{तत्रतत्र विशृण्वानो रघुनाथगुणोदयम्}% १३

\twolineshloka
{एष धीमान्हरिर्याति हरिणा परिरक्षितः}
{हरिभिर्हरिभक्तैश्च हरिवर्यानुगैर्मुहुः}% १४

\twolineshloka
{इति शृण्वञ्छुभा वाचो मुनीनां परितः प्रभुः}
{तुतोष भक्त्युत्कलितचित्तवृत्तिभृतां महान्}% १५

\twolineshloka
{ददर्श चाश्रमं शुद्धं जनजन्तुसमाकुलम्}
{वेदध्वनिहताशेषा मङ्गलं शृण्वतां नृणाम्}% १६

\twolineshloka
{अग्निहोत्रहविर्धूम पवित्रितनभोखिलम्}
{मुनिवर्यकृतानेक यागयूपसुशोभितम्}% १७

\twolineshloka
{यत्र गावस्तु हरिणा पाल्यन्ते पालनोचिताः}
{मूषका न खनन्त्यस्मिन्बिडालस्य भयाद्बिलम्}% १८

\twolineshloka
{मयूरैर्नकुलैः सार्द्धं क्रीडन्ति फणिनोनिशम्}
{गजैः सिंहैर्नित्यमत्र स्थीयते मित्रतां गतैः}% १९

\twolineshloka
{एणास्तत्रत्य नीवारभक्षणेषु कृतादराः}
{न भयं कुर्वते कालाद्रक्षिता मुनिवृन्दकैः}% २०

\twolineshloka
{गावः कुम्भसमोधस्का नन्दिनी समविग्रहाः}
{कुर्वन्ति चरणोत्थेन रजसेलां पवित्रिताम्}% २१

\twolineshloka
{मुनिवर्याः समित्पाणि पद्मैर्धर्मक्रियोचिताम्}
{दृष्ट्वा पप्रच्छसुमतिं सर्वज्ञं राम मन्त्रिणम्}% २२

\uvacha{शत्रुघ्न उवाच}

\twolineshloka
{सुमते कस्य संस्थानं मुनेर्भाति पुरोगतम्}
{निर्वैरिजन्तु संसेव्यं मुनिवृन्दसमाकुलम्}% २३

\twolineshloka
{श्रोष्यामि मुनिवार्तां च विदधामि पवित्रताम्}
{निजं वपुस्तदीयाभिर्वार्ताभिर्वर्णनादिभिः}% २४

\twolineshloka
{इति श्रुत्वा महद्वाक्यं शत्रुघ्नस्य महात्मनः}
{कथयामास सचिवो रघुनाथस्य धीमतः}% २५

\uvacha{सुमतिरुवाच}

\twolineshloka
{च्यवनस्याश्रमं विद्धि महातापसशोभितम्}
{निर्वैरिजन्तुसङ्कीर्णं मुनिपत्नीभिरावृतम्}% २६

\twolineshloka
{योऽसौ महामुनिः स्वर्गवैद्ययोर्भागमादधात्}
{स्वायम्भुवमहायज्ञे शक्रमानविभेदनः}% २७

\twolineshloka
{महामुनेः प्रभावोऽयं न केनापि समाप्यते}
{तपोबलसमृद्धस्य वेदमूर्तिधरस्य ह}% २८

\twolineshloka
{श्रुत्वा रामानुजो वार्तां च्यवनस्य महामुनेः}
{सर्वं पप्रच्छ सुमतिं शक्रमानादिभञ्जनम्}% २९

\uvacha{शत्रुघ्न उवाच}

\twolineshloka
{कदासौ दस्रयोर्भागं चकार सुरपङ्क्तिषु}
{किं कृतं देवराजेन स्वायम्भुव महामखे}% ३०

\uvacha{सुमतिरुवाच}

\twolineshloka
{ब्रह्मवंशेऽतिविख्यातो मुनिर्भृगुरिति श्रुतः}
{कदाचिद्गतवान्सायं समिदाहरणं प्रति}% ३१

\twolineshloka
{तदा मखविनाशाय दमनो राक्षसो बली}
{आगत्योच्चैर्जगादेदं महाभयकरं वचः}% ३२

\twolineshloka
{कुत्रास्ति मुनिबन्धुः स कुत्र तन्महिलानघा}
{पुनः पुनरुवाचेदं वचो रोषसमाकुलः}% ३३

\twolineshloka
{तदाहुतवहो ज्ञात्वा राक्षसाद्भयमागतम्}
{दर्शयामास तज्जायामन्तर्वत्नीमनिन्दिताम्}% ३४

\twolineshloka
{जहार राक्षसस्तां तु रुदन्तीं कुररीमिव}
{भृगो रक्षपते रक्ष रक्ष नाथ तपोनिधे}% ३५

\twolineshloka
{एवं वदन्तीमार्तां तां गृहीत्वा निरगाद्बहिः}
{दुष्टो वाक्यप्रहारेण बोधयन्स भृगोः सतीम्}% ३६

\twolineshloka
{ततो महाभयत्रस्तो गर्भश्चोदरमध्यतः}
{पपात प्रज्वलन्नेत्रो वैश्वानर इवाङ्गजः}% ३७

\twolineshloka
{तेनोक्तं मा व्रजाशु त्वं भस्मी भव सुदुर्मते}
{न हि साध्वी परामर्शं कृत्वा श्रेयोऽधियास्यसि}% ३८

\twolineshloka
{इत्युक्तः स पपाताशु भस्मीभूतकलेवरः}
{माता तदार्भकं नीत्वा जगामाश्रममुन्मनाः}% ३९

\twolineshloka
{भृगुर्वह्निकृतं सर्वं ज्ञात्वा कोपसमाकुलः}
{शशाप सर्वभक्षस्त्वं भव दुष्टारिसूचक}% ४०

\twolineshloka
{तदा शप्तोऽतिदुःखार्तो जग्राहाङ्घ्र्याशुशुक्षणिः}
{कुरु मेऽनुग्रहं स्वामिन्कृपार्णव महामते}% ४१

\twolineshloka
{मयानृतं वचोभीत्या कथितं न गुरुद्रुहा}
{तस्मान्ममोपरि कृपां कुरु धर्मशिरोमणे}% ४२

\twolineshloka
{तदानुग्रहमाधाच्च सर्वभक्षो भवाञ्छुचिः}
{इत्युक्तवान्हुतभुजं दयार्द्रो मुनितापसः}% ४३

\twolineshloka
{गर्भाच्च्युतस्य पुत्रस्य जातकर्मादिकं शुचिः}
{चकार विधिवद्विप्रो दर्भपाणिः सुमङ्गलः}% ४४

\twolineshloka
{च्यवनाच्च्यवनं प्राहुः पुत्रं सर्वे तपस्विनः}
{शनैःशनैः स ववृधे शुक्ले प्रतिपदिन्दुवत्}% ४५

\twolineshloka
{स जगाम तपः कर्तुं रेवां लोकैकपावनीम्}
{शिष्यैः परिवृतः सर्वैस्तपोबलसमन्वितैः}% ४६

\twolineshloka
{गत्वा तत्र तपस्तेपे वर्षाणामयुतं महान्}
{अंसयोः किंशुकौ जातौ वल्मीकोपरिशोभितौ}% ४७

\twolineshloka
{मृगा आगत्य तस्याङ्गे कण्डूं विदधुरुत्सुकाः}
{न किञ्चित्स हि जानाति दुर्वारतपसावृतः}% ४८

\twolineshloka
{कदाचिन्मनुरुद्युक्तस्तीर्थयात्रां प्रति प्रभुः}
{सकुटुम्बो ययौ रेवां महाबलसमावृतः}% ४९

\twolineshloka
{तत्र स्नात्वा महानद्यां सन्तर्प्य पितृदेवताः}
{दानानि ब्राह्मणेभ्यश्च प्रादाद्विष्णुप्रतुष्टये}% ५०

\twolineshloka
{तत्कन्या विचरन्ती सा वनमध्ये इतस्ततः}
{सखीभिः सहिता रम्या तप्तहाटकभूषणा}% ५१

\twolineshloka
{तत्र दृष्ट्वाथ वल्मीकं महातरुसुशोभितम्}
{निमेषोन्मेषरहितं तेजः किञ्चिद्ददर्श सा}% ५२

\twolineshloka
{गत्वा तत्र शलाकाभिरतुदद्रुधिरं स्रवत्}
{दृष्ट्वा राज्ञाङ्गजा खेदं प्राप्तवत्यतिदुःखिता}% ५३

\twolineshloka
{न जनन्यै तथा पित्रे शशंसाघेन विप्लुता}
{स्वयमेवात्मनात्मानं सा शुशोच भयातुरा}% ५४

\twolineshloka
{तदा भूश्चलिता राजन्दिवश्चोल्का पपात ह}
{धूम्रा दिशो भवन्सर्वाः सूर्यश्च परिवेषितः}% ५५

\twolineshloka
{तदा राज्ञो हया नष्टा हस्तिनो बहवो मृताः}
{धनं नष्टं रत्नयुतं कलहोभून्मिथस्तदा}% ५६

\twolineshloka
{तदालोक्य नृपो भीतः किञ्चिदुद्विग्नमानसः}
{जनानपृच्छत्केनापि मुनये त्वपराधितम्}% ५७

\twolineshloka
{पारम्पर्येण तज्ज्ञात्वा स्वपुत्र्याः परिचेष्टितम्}
{ययौ सुदुःखितस्तत्र समृद्धबलवाहनः}% ५८

\twolineshloka
{तं वै तपोनिधिं वीक्ष्य महता तपसायुतम्}
{स्तुत्वा प्रसादयामास मुनिवर्य दयां कुरु}% ५९

\twolineshloka
{तस्मै तुष्टो जगादायं मुनिवर्यो महातपाः}
{तवात्मजाकृतं सर्वमुत्पाताद्यमवेहि तत्}% ६०

\twolineshloka
{तव पुत्र्या महाराज चक्षुर्विस्फोटनं कृतम्}
{बहुसुस्राव रुधिरं जानती त्वामुवाच न}% ६१

\twolineshloka
{तस्मादियं महाभूप मह्यं देया यथाविधि}
{ततश्चोत्पातशमनं भविष्यति न संशयः}% ६२

\twolineshloka
{तच्छ्रुत्वा दुःखितो राजा प्रज्ञाचाक्षुष आत्मजाम्}
{ददौ कुलवयोरूप शीललक्षणसंयुताम्}% ६३

\twolineshloka
{दत्ता यदा नृपेणेयं कन्या कमललोचना}
{तदोत्पाताः शमं याताः सर्वे मुनिरुषोद्गताः}% ६४

\twolineshloka
{राजा दत्त्वात्मजां तस्मै मुनये तपसान्निधे}
{प्राप स्वां नगरीं भूयो दुःखितोऽयं दयायुतः}% ६५

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे च्यवनोपाख्यानं नाम चतुर्दशोऽध्यायः॥१४॥

\sect{पञ्चदशोऽध्यायः 5.15}

\uvacha{सुमतिरुवाच}

\twolineshloka
{अथर्षिः स्वाश्रमं गत्वा मानव्या सह भार्यया}
{मुदं प्राप हताशेष पातको योगयुक्तया}% १

सा मानवी तं वरमात्मनः पतिं

नेत्रेणहीनं जरसा गतौजसम्

\twolineshloka
{सिषेव एनं हरिमेधसोत्तमं}
{निजेष्टदात्रीं कुलदेवतां यथा}% २

शूश्रूषती स्वं पतिमिङ्गितज्ञा

महानुभावं तपसां निधिं प्रियम्

\twolineshloka
{परां मुदं प्राप सती मनोहरा}
{शची यथा शक्रनिषेवणोद्यता}% ३

\twolineshloka
{चरणौ सेवते तन्वी सर्वलक्षणलक्षिता}
{राजपुत्री सुन्दराङ्गी फलमूलोदकाशना}% ४

\twolineshloka
{नित्यं तद्वाक्यकरणे तत्परा पूजने रता}
{कालक्षेपं प्रकुरुते सर्वभूतहिते रता}% ५

\twolineshloka
{विसृज्य कामं दम्भं च द्वेषं लोभमघं मदम्}
{अप्रमत्तोद्यता नित्यं च्यवनं समतोषयत्}% ६

\twolineshloka
{एवं तस्य प्रकुर्वाणा सेवां वाक्कायकर्मभिः}
{सहस्राब्दं महाराज सा च कामं मनस्यधात्}% ७

\twolineshloka
{कदाचिद्देवभिषजावागतावाश्रमे मुनेः}
{स्वागतेन सुसम्भाव्य तयोः पूजां चकार सा}% ८

शर्यातिकन्याकृतपूजनार्घ-

पाद्यादिना तोषितचित्तवृत्ती

\twolineshloka
{तावूचतुः स्नेहवशेन सुन्दरौ}
{वरं वृणुष्वेति मनोहराङ्गीम्}% ९

\twolineshloka
{तुष्टौ तौ वीक्ष्य भिषजौ देवानां वरयाचने}
{मतिं चकार नृपतेः पुत्री मतिमतां वरा}% १०

\twolineshloka
{पत्यभिप्रायमालक्ष्य वाचमूचे नृपात्मजा}
{दत्तं मे चक्षुषी पत्युर्यदि तुष्टौ युवां सुरौ}% ११

\twolineshloka
{इत्येतद्वचनं श्रुत्वा सुकन्या या मनोहरम्}
{सतीत्वं च विलोक्येदमूचतुर्भिषजां वरौ}% १२

\twolineshloka
{त्वत्पतिर्यदि देवानां भागं यज्ञे दधात्यसौ}
{आवयोरधुना कुर्वश्चक्षुषोः स्फुटदर्शनम्}% १३

\twolineshloka
{च्यवनोऽप्योमिति प्राह भागदाने वरौजसोः}
{तदा हृष्टावश्विनौ तमूचतुस्तपतां वरम्}% १४

\twolineshloka
{निमज्जतां भवानस्मिन्ह्रदे सिद्धविनिर्मिते}
{इत्युक्तो जरयाग्रस्त देहो धमनिसन्ततः}% १५

\twolineshloka
{ह्रदं प्रवेशितोऽश्विभ्यां स्वयं चामज्जतां ह्रदे}
{पुरुषास्त्रय उत्तस्थुरपीच्या वनिताप्रियाः}% १६

\twolineshloka
{रुक्मस्रजः कुण्डलिनस्तुल्यरूपाः सुवाससः}
{तान्निरीक्ष्य वरारोहा सुरूपान्सूर्यवर्चसः}% १७

\twolineshloka
{अजानती पतिं साध्वी ह्यश्विनौ शरणं ययौ}
{दर्शयित्वा पतिं तस्यै पातिव्रत्येन तोषितौ}% १८

\twolineshloka
{ऋषिमामन्त्र्य ययतुर्विमानेन त्रिविष्टपम्}
{यक्ष्यमाणे क्रतौ स्वीयभागकार्याशयायुतौ}% १९

\twolineshloka
{कालेन भूयसा क्षामां कर्शितां व्रतचर्यया}
{प्रेमगद्गदया वाचा पीडितः कृपयाब्रवीत्}% २०

तुष्टोऽहमद्य तव भामिनि मानदायाः

शुश्रूषया परमया हृदि चैकभक्त्या

\twolineshloka
{यो देहिनामयमतीव सुहृत्स्वदेहो}
{नावेक्षितः समुचितः क्षपितुं मदर्थे}% २१

ये मे स्वधर्मनिरतस्य तपः समाधि-

विद्यात्मयोगविजिता भगवत्प्रसादाः

\twolineshloka
{तानेव ते मदनुसेवनयाऽविरुद्धान्}
{दृष्टिं प्रपश्य वितराम्यभयानशोकान्}% २२

अन्ये पुनर्भगवतो भ्रुव उद्विजृम्भ-

विस्रंसितार्थरचनाः किमुरुक्रमस्य

\twolineshloka
{सिद्धासि भुङ्क्ष्व विभवान्निजधर्मदोहान्}
{दिव्यान्नरैर्दुरधिगान्नृपविक्रियाभिः}% २३

एवं ब्रुवाणमबलाखिलयोगमाया

विद्याविचक्षणमवेक्ष्य गताधिरासीत्

\twolineshloka
{सम्प्रश्रयप्रणयविह्वलया गिरेषद्}
{व्रीडाविलोकविलसद्धसिताननाह}% २४

\uvacha{सुकन्योवाच}

राद्धं बत द्विजवृषैतदमोघयोग-

मायाधिपे त्वयि विभो तदवैमि भर्तः

\twolineshloka
{यस्तेऽभ्यधायि समयः सकृदङ्गसङ्गो}
{भूयाद्गरीयसि गुणः प्रसवः सतीनाम्}% २५

तत्रेति कृत्यमुपशिक्ष्य यथोपदेशं

येनैष कर्शिततमोति रिरंसयात्मा

\twolineshloka
{सिध्येत ते कृतमनोभव धर्षिताया}
{दीनस्तदीशभवनं सदृशं विचक्ष्व}% २६

\uvacha{सुमतिरुवाच}

\twolineshloka
{प्रियायाः प्रियमन्विच्छंश्च्यवनो योगमास्थितः}
{विमानं कामगं राजंस्तर्ह्येवाविरचीकरत्}% २७

\twolineshloka
{सर्वकामदुघं रम्यं सर्वरत्नसमन्वितम्}
{सर्वार्थोपचयोदर्कं मणिस्तम्भैरुपस्कृतम्}% २८

\twolineshloka
{दिव्योपस्तरणोपेतं सर्वकालसुखावहम्}
{पट्टिकाभिः पताकाभिर्विचित्राभिरलङ्कृतम्}% २९

\twolineshloka
{स्रग्भिर्विचित्रमालाभिर्मञ्जुसिञ्जत्षडङ्घ्रिभिः}
{दुकूलक्षौमकौशेयैर्नानावस्त्रैर्विराजितम्}% ३०

\twolineshloka
{उपर्युपरि विन्यस्तनिलयेषु पृथक्पृथक्}
{कॢप्तैः कशिपुभिः कान्तं पर्यङ्कव्यजनादिभिः}% ३१

\twolineshloka
{तत्रतत्र विनिक्षिप्त नानाशिल्पोपशोभितम्}
{महामरकतस्थल्या जुष्टं विद्रुमवेदिभिः}% ३२

\twolineshloka
{द्वाःसु विद्रुमदेहल्या भातं वज्रकपाटकम्}
{शिखरेष्विन्द्रनीलेषु हेमकुम्भैरधिश्रितम्}% ३३

\twolineshloka
{चक्षुष्मत्पद्मरागाग्र्यैर्वज्रभित्तिषु निर्मितैः}
{जुष्टं विचित्रवैतानैर्मुक्ताहारावलम्बितैः}% ३४

\twolineshloka
{हंसपारावतव्रातैस्तत्र तत्र निकूजितम्}
{कृत्रिमान्मन्यमानैस्तानधिरुह्याधिरुह्य च}% ३५

\twolineshloka
{विहारस्थानविश्राम संवेश प्राङ्गणाजिरैः}
{यथोपजोषं रचितैर्विस्मापनमिवात्मनः}% ३६

\twolineshloka
{एवं गृहं प्रपश्यन्तीं नातिप्रीतेन चेतसा}
{सर्वभूताशयाभिज्ञः स्वयं प्रोवाच तां प्रति}% ३७

\twolineshloka
{निमज्ज्यास्मिन्ह्रदे भीरु विमानमिदमारुह}
{सुभ्रूर्भर्तुः समादाय वचः कुवलयेक्षणा}% ३८

\twolineshloka
{सरजो बिभ्रती वासो वेणीभूतांश्च मूर्द्धजान्}
{अङ्गं च मलपङ्केन सञ्छन्नं शबलस्तनम्}% ३९

\twolineshloka
{आविवेश सरस्तत्र मुदा शिवजलाशयम्}
{सान्तःसरसि वेश्मस्थाः शतानि दशकन्यकाः}% ४०

\twolineshloka
{सर्वाः किशोरवयसो ददर्शोत्पलगन्धयः}
{तां दृष्ट्वा शीघ्रमुत्थाय प्रोचुः प्राञ्जलयः स्त्रियः}% ४१

\twolineshloka
{वयं कर्मकरीस्तुभ्यं शाधि नः करवाम किम्}
{स्नानेन ता महार्हेण स्नापयित्वा मनस्विनीम्}% ४२

\twolineshloka
{दुकूले निर्मले नूत्ने ददुरस्यै च मानद}
{भूषणानि परार्घ्यानि वरीयांसि द्युमन्ति च}% ४३

\twolineshloka
{अन्नं सर्वगुणोपेतं पानं चैवामृतासवम्}
{अथादर्शे स्वमात्मानं स्रग्विणं विरजोम्बरम्}% ४४

\twolineshloka
{ताभिः कृतस्वस्त्ययनं कन्याभिर्बहुमानितम्}
{हारेण च महार्हेण रुचकेन च भूषितम्}% ४५

\twolineshloka
{निष्कग्रीवं वलयिनं क्वणत्काञ्चननूपुरम्}
{श्रोण्योरध्यस्तया काञ्च्या काञ्चन्या बहुरत्नया}% ४६

\twolineshloka
{सुभ्रुवा सुदता शुक्लस्निग्धापाङ्गेन चक्षुषा}
{पद्मकोशस्पृधा नीलैरलकैश्च लसन्मुखम्}% ४७

\twolineshloka
{यदा सस्मार दयितमृषीणां वल्लभं पतिम्}
{तत्र चास्ते सहस्त्रीभिर्यत्रास्ते स मुनीश्वरः}% ४८

\twolineshloka
{भर्तुः पुरस्तादात्मानं स्त्रीसहस्रवृतं तदा}
{निशाम्य तद्योगगतिं संशयं प्रत्यपद्यत}% ४९

\twolineshloka
{सतां कृत मलस्नानां विभ्राजन्तीमपूर्ववत्}
{आत्मनो बिभ्रतीं रूपं संवीतरुचिरस्तनीम्}% ५०

\twolineshloka
{विद्याधरी सहस्रेण सेव्यमानां सुवाससम्}
{जातभावो विमानं तदारोहयदमित्रहन्}% ५१

तस्मिन्नलुप्तमहिमा प्रिययानुषक्तो

विद्याधरीभिरुपचीर्णवपुर्विमाने

\twolineshloka
{बभ्राज उत्कचकुमुद्गणवानपीच्य}
{स्ताराभिरावृत इवोडुपतिर्नभःस्थः}% ५२

तेनाष्टलोकपविहारकुलाचलेन्द्र -

द्रोणीष्वनङ्गसखमारुतसौभगासु

\twolineshloka
{सिद्धैर्नुतोद्युधुनिपातशिवस्वनासु}
{रेमे चिरं धनदवल्ललनावरूथी}% ५३

\twolineshloka
{वैश्रम्भके सुरवने नन्दने पुष्पभद्रके}
{मानसे चैत्ररथ्ये च सरे मे रामया रतः}% ५४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे च्यवनस्य तपोभोगवर्णनं नाम पञ्चदशोऽध्यायः॥१५॥

\sect{षोडशोऽध्यायः 5.16}

\uvacha{सुमतिरुवाच}

\twolineshloka
{एवं तया क्रीडमानः सर्वत्र धरणीतले}
{नाबुध्यत गतानब्दाञ्छतसङ्ख्या परीमितान्}% १

\twolineshloka
{ततो ज्ञात्वाथव तद्विप्रः स्वकालपरिवर्तिनीम्}
{मनोरथैश्च सम्पूर्णां स्वस्यप्रियतमां वराम्}% २

\twolineshloka
{न्यवर्तताश्रमं श्रेष्ठं पयोष्णीतीरसंस्थितम्}
{निर्वैरजं तु जनतासङ्कुलं मृगसेवितम्}% ३

\twolineshloka
{तत्रावसत्स सुतपाः शिष्यैर्वेदसमन्वितैः}
{सेविताङ्घ्रियुगो नित्यं तताप परमं तपः}% ४

\twolineshloka
{कदाचिदथ शर्यातिर्यष्टुमैच्छत देवताः}
{तदा च्यवनमानेतुं प्रेषयामास सेवकान्}% ५

\twolineshloka
{तैराहूतो द्विजवरस्तत्रागच्छन्महातपाः}
{सुकन्यया धर्मपत्न्या स्वाचार परिनिष्ठया}% ६

\twolineshloka
{आगतं तं मुनिवरं पत्न्या पुत्र्या महायशाः}
{ददर्श दुहितुः पार्श्वे पुरुषं सूर्यवर्चसम्}% ७

\twolineshloka
{राजा दुहितरं प्राह कृतपादाभिवन्दनाम्}
{आशिषो न प्रयुञ्जानो नातिप्रीतमना इव}% ८

चिकीर्षितं ते किमिदं पतिस्त्वया

प्रलम्भितो लोकनमस्कृतो मुनिः

\twolineshloka
{त्वया जराग्रस्तमसम्मतं पतिं}
{विहाय जारं भजसेऽमुमध्वगम्}% ९

\twolineshloka
{कथं मतिस्तेऽवगतान्यथासतां कुलप्रसूतेः कुलदूषणं त्विदम्}
{बिभर्षि जारं यदपत्रपाकुलं पितुः स्वभर्तुश्च नयस्यधस्तमाम्}% १०

\twolineshloka
{एवं ब्रुवाणं पितरं स्मयमाना शुचिस्मिता}
{उवाच तात जामाता तवैष भृगुनन्दनः}% ११

\twolineshloka
{शशंस पित्रे तत्सर्वं वयोरूपाभिलम्भनम्}
{विस्मितः परमप्रीतस्तनयां परिषस्वजे}% १२

\twolineshloka
{सोमेनायाजयद्वीरं ग्रहं सोमस्य चाग्रहीत्}
{असोमपोरप्यश्विनोश्च्यवनः स्वेन तेजसा}% १३

\twolineshloka
{ग्रहं तु ग्राहयामास तपोबलसमन्वितः}
{वज्रं गृहीत्वा शक्रस्तु हन्तुं ब्राह्मणसत्तमम्}% १४

\twolineshloka
{अपङ्क्तिपावनौ देवौ कुर्वाणं पङ्क्तिगोचरौ}
{शक्रं वज्रधरं दृष्ट्वा मुनिः स्वहननोद्यतम्}% १५

\twolineshloka
{हुङ्कारमकरोद्धीमान्स्तम्भयामास तद्भुजम्}
{इन्द्रः स्तब्धभुजस्तत्र दृष्टः सर्वैश्च मानवैः}% १६

\twolineshloka
{कोपेन श्वसमानोऽहिर्यथा मन्त्रनियन्त्रितः}
{तुष्टाव स मुनिं शक्रः स्तब्धबाहुस्तपोनिधिम्}% १७

\twolineshloka
{अश्विभ्यां भागदानं च कुर्वन्तं निर्भयान्तरम्}
{कथयामास भोः स्वामिन्दीयतामश्विनोर्बलि}% १८

\twolineshloka
{मया न वार्यते तात क्षमस्वाघं महत्कृतम्}
{इत्युक्तः स मुनिः कोपं जहौ तूर्णं कृपानिधिः}% १९

\twolineshloka
{इन्द्रो मुक्तभुजोऽप्यासीत्तदानीं पुरुषर्षभ}
{एतद्वीक्ष्य जनाः सर्वे कौतुकाविष्टमानसाः}% २०

\twolineshloka
{शशंसुर्ब्राह्मणबलं ते तु देवादिदुर्ल्लभम्}
{ततो राजा बहुधनं ब्राह्मणेभ्योऽददन्महान्}% २१

\twolineshloka
{चक्रे चावभृथस्नानं यागान्ते शत्रुतापनः}
{त्वया पृष्टं यदाचक्ष्व च्यवनस्य महोदयम्}% २२

\twolineshloka
{स मया कथितः सर्वस्तपोयोगसमन्वितः}
{नमस्कृत्वा तपोमूर्तिमिमं प्राप्य जयाशिषः}% २३

\onelineshloka*
{प्रेषय त्वं सपत्नीकं रामयज्ञे मनोरमे}

\uvacha{शेष उवाच}

\onelineshloka
{एवं तु कुर्वतोर्वार्तां हयः प्रापाश्रमं प्रति}% २४

\twolineshloka
{विदधद्वायुवेगेन पृथ्वीं खुरविलक्षिताम्}
{दूर्वाङ्कुरान्मुखाग्रेण चरंस्तत्र महाश्रमे}% २५

\twolineshloka
{मुनयो यावदादाय दर्भान्स्नातुं गता नदीम्}
{शत्रुघ्नः शत्रुसेनायास्तापनः शूरसम्मतः}% २६

\twolineshloka
{तावत्प्राप मुनेर्वासं च्यवनस्यातिशोभितम्}
{गत्वा तदाश्रमे वीरो ददर्श च्यवनं मुनिम्}% २७

\twolineshloka
{सुकन्यायाः समीपस्थं तपोमूर्तिमिवस्थितम्}
{ववन्दे चरणौ तस्य स्वाभिधां समुदाहरन्}% २८

\onelineshloka
{शत्रुघ्नोहं रघुपतेर्भ्राता वाहस्य पालकः}% २९

\twolineshloka
{नमस्करोमि युष्मभ्यं महापापोपशान्तये}
{इति वाक्यं समाकर्ण्य जगाद मुनिसत्तमः}% ३०

\twolineshloka
{शत्रुघ्न तव कल्याणं भूयान्नरवरर्षभ}
{यज्ञं पालयमानस्य कीर्तिस्ते विपुला भवेत्}% ३१

\twolineshloka
{चित्रं पश्यत भो विप्रा रामोऽपि मखकारकः}
{यन्नामस्मरणादीनि कुर्वन्ति पापनाशनम्}% ३२

\twolineshloka
{महापातकसंयुक्ताः परदाररता नराः}
{यन्नामस्मरणोद्युक्ता मुक्ता यान्ति परां गतिम्}% ३३

\twolineshloka
{पादपद्मसमुत्थेन रेणुना ग्रावमूर्तिभृत्}
{तत्क्षणाद्गौतमार्धाङ्गी जाता मोहनरूपधृक्}% ३४

\twolineshloka
{मामकीयस्य रूपस्य ध्यानेन प्रेमनिर्भरा}
{सर्वपातकराशिं सा दग्ध्वा प्राप्ता सुरूपताम्}% ३५

\twolineshloka
{दैत्या यस्य मनोहारिरूपं प्रधनमण्डले}
{पश्यन्तः प्रापुरेतस्य रूपं विकृतिवर्जितम्}% ३६

\twolineshloka
{योगिनो ध्याननिष्ठा ये यं ध्यात्वा योगमास्थिताः}
{संसारभयनिर्मुक्ताः प्रयाताः परमं पदम्}% ३७

\twolineshloka
{धन्योऽहमद्य रामस्य मुखं द्रक्ष्यामि शोभनम्}
{पयोजदलनेत्रान्तं सुनसं सुभ्रुसून्नतम्}% ३८

\twolineshloka
{सा जिह्वा रघुनाथस्य नामकीर्तनमादरात्}
{करोति विपरीता या फणिनो रसना समा}% ३९

\twolineshloka
{अद्य प्राप्तं तपःपुण्यमद्य पूर्णा मनोरथाः}
{यद्द्रक्ष्ये रामचन्द्रस्य मुखं ब्रह्मादिदुर्ल्लभम्}% ४०

\twolineshloka
{तत्पादरेणुना स्वाङ्गं पवित्रं विदधाम्यहम्}
{विचित्रतरवार्ताभिः पावये रसनां स्वकाम्}% ४१

इत्यादि रामचरणस्मरणप्रबुद्ध-

प्रेमव्रजप्रसृतगद्गदवागुदश्रुः

\twolineshloka
{श्रीरामचन्द्र रघुपुङ्गवधर्ममूर्ते}
{भक्तानुकम्पकसमुद्धर संसृतेर्माम्}% ४२

\twolineshloka
{जल्पन्नश्रुकलापूर्णो मुनीनां पुरतस्तदा}
{नाज्ञासीत्तत्र पारक्यं निजं ध्यानेन संस्थितः}% ४३

\twolineshloka
{शत्रुघ्नस्तं मुनिं प्राह स्वामिन्नो मखसत्तमः}
{क्रियतां भवता पादरजसा सुपवित्रितः}% ४४

\twolineshloka
{महद्भाग्यं रघुपतेर्यद्युष्मन्मानसान्तरे}
{तिष्ठत्यसौ महाबाहुः सर्वलोकसुपूजितः}% ४५

\twolineshloka
{इत्युक्तः सपरीवारः सर्वाग्निपरिसंवृतः}
{जगाम च्यवनस्तत्र प्रमोदह्रदसम्प्लुतः}% ४६

\twolineshloka
{हनूमांस्तं पदायान्तं रामभक्तमवेक्ष्य ह}
{शत्रुघ्नं निजगादासौ वचो विनयसंयुतः}% ४७

\twolineshloka
{स्वामिन्कथयसि त्वं चेन्महापुरुषसुन्दरम्}
{रामभक्तं मुनिवरं नयामि स्वपुरीमहम्}% ४८

\twolineshloka
{इति श्रुत्वा महद्वाक्यं कपिवीरस्य शत्रुहा}
{आदिदेश हनूमन्तं गच्छ प्रापयतं मुनिम्}% ४९

\twolineshloka
{हनूमांस्तं मुनिं स्वीये पृष्ठ आरोप्य वेगवान्}
{सकुटुम्बं निनायाशु वायुः ख इव सर्वगः}% ५०

\twolineshloka
{आगतं तं मुनिं दृष्ट्वा रामो मतिमतां वरः}
{अर्घ्यपाद्यादिकं चक्रे प्रीतः प्रणयविह्वलः}% ५१

\twolineshloka
{धन्योऽस्मि मुनिवर्यस्य दर्शनेन तवाधुना}
{पवित्रितो मखो मह्यं सर्वसम्भारसम्भृतः}% ५२

\twolineshloka
{इति वाक्यं समाकर्ण्य च्यवनो मुनिसत्तमः}
{उवाच प्रेमनिर्भिन्न पुलकाङ्गोऽतिनिर्वृतः}% ५३

\twolineshloka
{स्वामिन्ब्रह्मण्यदेवस्य तव वाडवपूजनम्}
{युक्तमेव महाराज धर्ममार्गं प्ररक्षितुः}% ५४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे च्यवनाश्रमे हयगमनो नाम षोडशोऽध्यायः॥१६॥

\sect{सप्तदशोऽध्यायः 5.17}

\uvacha{शेष उवाच}

\twolineshloka
{शत्रुघ्नश्च्यवनस्याथ दृष्ट्वाऽचिन्त्यं तपोबलम्}
{प्रशशंस तपो ब्राह्मं सर्वलोकैकवन्दितम्}% १

\twolineshloka
{अहो पश्यत योगस्य सिद्धिं ब्राह्मणसत्तमे}
{यः क्षणादेव दुष्प्रापं तद्विमानमचीकरत्}% २

\twolineshloka
{क्व भोगसिद्धिर्महती मुनीनाममलात्मनाम्}
{क्व तपोबलहीनानां भोगेच्छा मनुजात्मनाम्}% ३

\twolineshloka
{इति स्वगतमाशंसञ्छत्रुघ्नश्च्यवनाश्रमे}
{क्षणं स्थित्वा जलं पीत्वा सुखसम्भोगमाप्तवान्}% ४

\twolineshloka
{हयस्तस्याः पयोष्ण्याख्या नद्याः पुण्यजलात्मनः}
{पयः पीत्वा ययौ मार्गे वायुवेगगतिर्महान्}% ५

\twolineshloka
{योधास्तन्निर्गमं दृष्ट्वा पृष्ठतोऽनुययुस्तदा}
{हस्तिभिः पत्तिभिः केचिद्रथैः केचन वाजिभिः}% ६

\twolineshloka
{शत्रुघ्नोऽमात्यवर्येण सुमत्याख्येन संयुतः}
{पृष्ठतोऽनुजगामाशु रथेन हयशोभिना}% ७

\twolineshloka
{गच्छन्वाजीपुरं प्राप्तो विमलाख्यस्य भूपतेः}
{रत्नातटाख्यं च जनैर्हृष्टपुष्टैः समाकुलम्}% ८

\twolineshloka
{स सेवकादुपश्रुत्य रघुनाथ हयोत्तमम्}
{पुरोन्तिके हि सम्प्राप्तं सर्वयोधसमन्वितम्}% ९

\twolineshloka
{तदा गजानां सप्तत्या चन्द्रवर्णसमानया}
{अश्वानामयुतैः सार्धं रथानां काञ्चनत्विषाम्}% १०

\twolineshloka
{सहस्रेण च संयुक्तः शत्रुघ्नं प्रति जग्मिवान्}
{शत्रुघ्नं स नमस्कृत्य सर्वान्प्राप्तान्महारथान्}% ११

\twolineshloka
{वसुकोशं धनं सर्वं राज्यं तस्मै निवेद्य च}
{किं करोमीति राजा तं जगाद पुरतः स्थितः}% १२

राजापि तं स्वीयपदे प्रणम्रं

दोर्भ्यां दृढं सम्परिषस्वजे महान्

\twolineshloka
{जगाम साकं तनये स्वराज्यं}
{निक्षिप्य सर्वं बहुधन्विभिर्वृतः}% १३

\twolineshloka
{रामचन्द्राभिधां श्रुत्वा सर्वश्रुतिमनोहराम्}
{सर्वे प्रणम्य तं वाहं ददुर्वसुमहाधनम्}% १४

\twolineshloka
{राजानं पूजयित्वा तु शत्रुघ्नः परया मुदा}
{सेनया सहितोऽगच्छद्वाजिनः पृष्ठतस्तदा}% १५

\twolineshloka
{एवं स गच्छंस्तन्मार्गे पर्वताग्र्यं ददर्श ह}
{स्फाटिकैः कानकै रौप्यै राजितं प्रस्थराजिभिः}% १६

\twolineshloka
{जलनिर्झरसंह्रादं नानाधातुकभूतलम्}
{गैरिकादिकसद्धातु लाक्षारङ्गविराजितम्}% १७

\twolineshloka
{यत्र सिद्धाङ्गनाः सिद्धैः सङ्क्रीडन्त्यकुतोभयाः}
{गन्धर्वाप्सरसो नागा यत्र क्रीडन्ति लीलया}% १८

\twolineshloka
{गङ्गातरङ्गसंस्पर्श शीतवायुनिषेवितम्}
{वीणारणद्धंसशुकक्वणसुन्दरशोभितम्}% १९

\twolineshloka
{पर्वतं वीक्ष्य शत्रुघ्न उवाच सुमतिं त्विदम्}
{तद्दर्शनसमुद्भूत विस्मयाविष्टमानसः}% २०

\twolineshloka
{कोऽयं महागिरिवरो विस्मापयति मे मनः}
{महारजतसत्प्रस्थो मार्गे राजति मेऽद्भुतः}% २१

\twolineshloka
{अत्र किं देवतावासो देवानां क्रीडनस्थलम्}
{यदेतन्मनसः क्षोभं करोति श्रीसमुच्चयैः}% २२

\twolineshloka
{इति वाक्यं समाकर्ण्य जगाद सुमतिस्तदा}
{वक्ष्यमाणगुणागार रामचन्द्र पदाब्जधीः}% २३

\twolineshloka
{नीलोऽयं पर्वतो राजन्पुरतो भाति भूमिप}
{मनोहरैर्महाशृङ्गैः स्फाटिकाग्रैः समन्ततः}% २४

\twolineshloka
{एनं पश्यन्ति नो पापाः परदाररता नराः}
{विष्णोर्गुणगणान्ये वै न मन्यन्ते नराधमाः}% २५

\twolineshloka
{श्रुतिस्मृतिसमुत्थं ये धर्मं सद्भिः सुसाधितम्}
{न मन्यन्ते स्वबुद्धिस्थ हेतुवादविचारणाः}% २६

\twolineshloka
{नीलीविक्रयकर्तारो लाक्षाविक्रयकारकाः}
{यो ब्राह्मणो घृतादीनि विक्रीणाति सुरापकः}% २७

\twolineshloka
{कन्यां रूपेण सम्पन्नां न दद्यात्कुलशीलिने}
{विक्रीणाति द्रव्यलोभात्पिता पापेन मोहितः}% २८

\twolineshloka
{पत्नीं दूषयते यस्तु कुलशीलवतीं नरः}
{स्वयमेवात्ति मधुरं बन्धुभ्यो न ददाति यः}% २९

\twolineshloka
{भोजने ब्राह्मणार्थे च पाकभेदं करोति यः}
{कृसरं पायसं वापि नार्थिनं दापयेत्कुधीः}% ३०

\twolineshloka
{अतिथीनवमन्यन्ते सूर्यतापादितापितान्}
{अन्तरिक्षभुजो ये च ये च विश्वासघातकाः}% ३१

\twolineshloka
{न पश्यन्ति महाराज रघुनाथ पराङ्मुखाः}
{असौ पुण्यो गिरिवरः पुरुषोत्तम शोभितः}% ३२

\twolineshloka
{पवित्रयति सर्वान्नो दर्शनेन मनोहरः}
{अत्र तिष्ठति देवानां मुकुटैरर्चिताङ्घ्रिकः}% ३३

\twolineshloka
{पुण्यवद्भिर्दर्शनार्हः पुण्यदः पुरुषोत्तमः}
{श्रुतयो नेतिनेतीति ब्रुवाणा न विदन्ति यम्}% ३४

\twolineshloka
{यत्पादरज इन्द्रादिदेवैर्मृग्यं सुदुर्ल्लभम्}
{वेदान्तादिभिरन्यूनैर्वाक्यैर्विदन्ति यं बुधाः}% ३५

\twolineshloka
{सोऽत्र श्रीमान्नीलशैले वसते पुरुषोत्तमः}
{आरुह्य तं नमस्कृत्य सम्पूज्य सुकृतादिना}% ३६

\twolineshloka
{नैवेद्यं भक्षयित्वा वै भूप भूयाच्चतुर्भुजः}
{अत्राप्युदाहरन्तीममितिहासं पुरातनम्}% ३७

\twolineshloka
{तं शृणुष्व महाराज सर्वाश्चर्यसमन्वितम्}
{रत्नग्रीवस्य नृपतेर्यद्वृत्तं सकुटुम्बिनः}% ३८

\twolineshloka
{चतुर्भुजादिकं प्राप्तं देवदानवदुर्लभम्}
{आसीत्काञ्ची महाराज पुरी लोकेषु विश्रुता}% ३९

\twolineshloka
{महाजनपरीवारसमृद्धबलवाहना}
{यस्यां वसन्ति विप्राग्र्याः षट्कर्मनिरता भृशम्}% ४०

\twolineshloka
{सर्वभूतहिते युक्ता रामभक्तिषु लालसाः}
{क्षत्रिया रणकर्तारः सङ्ग्रामेऽप्यपलायिनः}% ४१

\twolineshloka
{परदार परद्रव्य परद्रोहपराङ्मुखाः}
{वैश्याः कुसीदकृष्यादिवाणिज्यशुभवृत्तयः}% ४२

\twolineshloka
{कुर्वन्ति रघुनाथस्य पदाम्भोजे रतिं सदा}
{शूद्रा ब्राह्मणसेवाभिर्गतरात्रिदिनान्तराः}% ४३

\twolineshloka
{कुर्वन्ति कथनं रामरामेति रसनाग्रतः}
{प्राकृताः केऽपि नो पापं कुर्वन्ति मनसात्र वै}% ४४

\twolineshloka
{दानं दया दमः सत्यं तत्र तिष्ठन्ति नित्यशः}
{वदते न पराबाधं वाक्यं कोऽपि नरोऽनघः}% ४५

\twolineshloka
{न पारक्ये धने लोभं कुर्वन्ति न हि पातकम्}
{एवं प्रजा महाराज रत्नग्रीवेण पाल्यते}% ४६

\twolineshloka
{षष्ठांशं तत्र गृह्णाति नान्यं लोभविवर्जितः}
{एवं पालयमानस्य प्रजाधर्मेण भूपतेः}% ४७

\twolineshloka
{गतानि बहुवर्षाणि सर्वभोगविलासिनः}
{विशालाक्षीं महाराज एकदा ह्यूचिवानिदम्}% ४८

\twolineshloka
{पतिव्रतां धर्मपत्नीं पतिव्रतपरायणाम्}
{पुत्रा जाता विशालाक्षि प्रजारक्षा धुरन्धराः}% ४९

\twolineshloka
{परीवारो महान्मह्यं वर्तते विगतज्वरः}
{हस्तिनो मम शैलाभा वाजिनः पवनोपमाः}% ५०

\twolineshloka
{रथाश्च सुहयैर्युक्ता वर्तन्ते मम नित्यशः}
{महाविष्णुप्रसादेन किञ्चिन्न्यूनं ममास्ति न}% ५१

\twolineshloka
{एवं मनोरथस्त्वेकस्तिष्ठते मानसे मम}
{परं तीर्थं मया नाद्य कृतं परमशोभने}% ५२

\twolineshloka
{गर्भवासविरामाय क्षमं गोविन्दशोभितम्}
{वृद्धो जातोऽस्म्यहं तावद्वलीपलितदेहवान्}% ५३

\twolineshloka
{करिष्यामि मनोहारि तीर्थसेवनमादृतः}
{यो नरो जन्मपर्यन्तं स्वोदरस्य प्रपूरकः}% ५४

\twolineshloka
{न करोति हरेः पूजां स नरो गोवृषः स्मृतः}
{तस्माद्गच्छामि भो भद्रे तीर्थयात्रां प्रति प्रिये}% ५५

\twolineshloka
{सकुटुम्बः सुते न्यस्य धुरं राज्यस्य निर्भृताम्}
{इति व्यवस्य सन्ध्यायां हरिं ध्यायन्निशान्तरे}% ५६

\twolineshloka
{अद्राक्षीत्स्वप्नमप्येकं ब्राह्मणं तापसं वरम्}
{प्रातरुत्थाय राजासौ कृत्वा सन्ध्यादिकाः क्रियाः}% ५७

\twolineshloka
{सभां मन्त्रिजनैः सार्द्धं सुखमासेदिवान्महान्}
{तावद्विप्रं ददर्शाथ तापसं कृशदेहिनम्}% ५८

\twolineshloka
{जटावल्कलकौपीनधारिणं दण्डपाणिनम्}
{अनेकतीर्थसेवाभिः कृतपुण्यकलेवरम्}% ५९

\twolineshloka
{राजा तं वीक्ष्य शिरसा प्रणनाम महाभुजः}
{अर्घ्यपाद्यादिकं चक्रे प्रहृष्टात्मा महीपतिः}% ६०

\twolineshloka
{सुखोपविष्टं विश्रान्तं पप्रच्छ विदितं द्विजम्}
{स्वामिंस्त्वद्दर्शनान्मेऽद्य गतं देहस्य पातकम्}% ६१

\twolineshloka
{महान्तः कृपणान्पातुं यान्ति तद्गेहमादरात्}
{तस्मात्कथय भो विप्र वृद्धस्य मम सम्प्रति}% ६२

\twolineshloka
{को देवो गर्भनाशाय किं तीर्थं च क्षमं भवेत्}
{यूयं सर्वगताः श्रेष्ठाः समाधिध्यानतत्पराः}% ६३

\twolineshloka
{सर्वतीर्थावगाहेन कृतपुण्यात्मनोऽमलाः}
{यथावच्छृण्वते मह्यं श्रद्दधानाय विस्तरात्}% ६४

\onelineshloka*
{कथयस्व प्रसादेन सर्वतीर्थविचक्षण}

\uvacha{ब्राह्मण उवाच}

\onelineshloka
{शृणु राजेन्द्र वक्ष्यामि यत्पृष्टं तीर्थसेवनम्}% ६५

\twolineshloka
{कस्य देवस्य कृपया गर्भनिर्वारणं भवेत्}
{सेव्यः श्रीरामचन्द्रोऽसौ संसारज्वरनाशकः}% ६६

\twolineshloka
{पूज्यः स एव भगवान्पुरुषोत्तमसंज्ञकः}
{नाना पुर्यो मया दृष्टाः सर्वपापक्षयङ्कराः}% ६७

\twolineshloka
{अयोध्या सरयूस्तापी तथा द्वारं हरेः परम्}
{अवन्ती विमला काञ्ची रेवा सागरगामिनी}% ६८

\twolineshloka
{गोकर्णं हाटकाख्यं च हत्याकोटिविनाशनम्}
{मल्लिकाख्यो महाशैलो मोक्षदः पश्यतां नृणाम्}% ६९

\twolineshloka
{यत्राङ्गेषु नृणां तोयं श्यामं वा निर्मलं भवेत्}
{पातकस्यापहारीदं मया दृष्टं तु तीर्थकम्}% ७०

\twolineshloka
{मया द्वारवती दृष्टा सुरासुर निषेविता}
{गोमती यत्र वहति साक्षाद्ब्रह्मजला शुभा}% ७१

\twolineshloka
{यत्र स्वापो लयः प्रोक्तो मृतिर्मोक्ष इति श्रुतिः}
{यस्यां संवसतां नॄणां न कलि प्रभवेत्क्वचित्}% ७२

\twolineshloka
{चक्राङ्का यत्र पाषाणा मानवा अपि चक्रिणः}
{पशवः कीटपक्ष्याद्याः सर्वे चक्रशरीरिणः}% ७३

\twolineshloka
{त्रिविक्रमो वसेद्यस्यां सर्वलोकैकपालकः}
{सा पुरी तु महापुण्यैर्मया दृग्गोचरीकृता}% ७४

\twolineshloka
{कुरुक्षेत्रं मया दृष्टं सर्वहत्यापनोदनम्}
{स्यमन्तपञ्चकं यत्र महापातकनाशनम्}% ७५

\twolineshloka
{वाराणसी मया दृष्टा विश्वनाथकृतालया}
{यत्रोपदिशते मन्त्रं तारकं ब्रह्मसंज्ञितम्}% ७६

यस्यां मृताः कीटपतङ्गभृङ्गाः

पश्वादयो वा सुरयोनयो वा

\twolineshloka
{स्वकर्मसम्भोगसुखं विहाय}
{गच्छन्ति कैलासमतीतदुःखाः}% ७७

\twolineshloka
{मणिकर्णिर्यत्र तीर्थं यस्यामुत्तरवाहिनी}
{करोति संसृतेर्बन्धच्छेदं पापकृतामपि}% ७८

\twolineshloka
{कपर्दिनः कुण्डलिनः सर्पभूषाधरावराः}
{गजचर्मपरीधाना वसन्ति गतदुःखकाः}% ७९

\twolineshloka
{कालभैरवनामात्र करोति यमशासनम्}
{न करोति नृणां वार्तां यमो दण्डधरः प्रभुः}% ८०

\twolineshloka
{एतादृशी मया दृष्टा काशी विश्वेश्वराङ्किता}
{अनेकान्यपि तीर्थानि मया दृष्टानि भूमिप}% ८१

\twolineshloka
{परमेकं महच्चित्रं यद्दृष्टं नीलपर्वते}
{पुरुषोत्तमसान्निध्ये तन्न क्वाप्यक्षिगोचरम्}% ८२

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे ब्राह्मणसमागमो नाम सप्तदशोऽध्यायः॥१७॥

\sect{अष्टादशोऽध्यायः 5.18}

\uvacha{ब्राह्मण उवाच}

\twolineshloka
{राजंस्त्वं शृणु यद्वृत्तं नीले पर्वतसत्तमे}
{यच्छ्रद्दधानाः पुरुषा यान्ति ब्रह्म सनातनम्}% १

\twolineshloka
{मया पर्यटता तत्र गतं नीलाभिधे गिरौ}
{गङ्गासागरतोयेन क्षालितप्राङ्गणे मुहुः}% २

\twolineshloka
{तत्र भिल्ला मया दृष्टाः पर्वताग्रे धनुर्भृतः}
{चतुर्भुजा मूलफलैर्भक्ष्यैर्निर्वाहितक्लमाः}% ३

\twolineshloka
{तदा मे मनसि क्षिप्रं संशयः सुमहानभूत्}
{चतुर्भुजाः किमेते वै धनुर्बाणधरा नराः}% ४

\twolineshloka
{वैकुण्ठवासिनां रूपं दृश्यते विजितात्मनाम्}
{कथमेतैरुपालब्धं ब्रह्माद्यैरपि दुर्ल्लभम्}% ५

\twolineshloka
{शङ्खचक्रगदाशार्ङ्गपद्मोल्लसितपाणयः}
{वनमालापरीताङ्गा विष्णुभक्ता इवान्तिके}% ६

\twolineshloka
{संशयाविष्टचित्तेन मया पृष्टं तदा नृप}
{यूयं के बत युष्माभिर्लब्धं चातुर्भुजं कथम्}% ७

\twolineshloka
{तदा तैर्बहु हास्यं तु कृत्वा मां प्रतिभाषितम्}
{ब्राह्मणोऽयं न जानाति पिण्डमाहात्म्यमद्भुतम्}% ८

\twolineshloka
{इति श्रुत्वाऽवदं चाहं कः पिण्डः कस्य दीयते}
{तन्मम ब्रूत धर्मिष्ठाश्चतुर्भुजशरीरिणः}% ९

\twolineshloka
{तदा मद्वाक्यमाकर्ण्य कथितं तैर्महात्मभिः}
{सर्वं तत्र तु यद्वृत्तं चतुर्भुजभवादिकम्}% १०

किराता ऊचुः

\twolineshloka
{शृणु ब्राह्मण वृत्तान्तमस्माकं पृथुकः शिशुः}
{नित्यं जम्बूफलादीनि भक्षयन्क्रीडया चरन्}% ११

\twolineshloka
{एकदा रममाणस्तु गिरिशृङ्गं मनोरमम्}
{समारुरोह शिशुभिः समन्तात्परिवारितः}% १२

\twolineshloka
{तदा तत्र ददर्शाहं देवायतनमद्भुतम्}
{गारुत्मतादिमणिभिः खचितं स्वर्णभित्तिकम्}% १३

\twolineshloka
{स्वकान्त्यातिमिरश्रेणीं दारयद्रविवद्भृशम्}
{दृष्ट्वा विस्मयमापेदे किमिदं कस्य वै गृहम्}% १४

\twolineshloka
{गत्वा विलोकयामीति किमिदं महतां पदम्}
{इति सञ्चिन्त्य गेहान्तर्जगाम बहुभाग्यतः}% १५

\twolineshloka
{ददर्श तत्र देवेशं सुरासुरनमस्कृतम्}
{किरीटहारकेयूरग्रैवेयाद्यैर्विराजितम्}% १६

\twolineshloka
{मनोहरावतंसौ च धारयन्तं सुनिर्मलौ}
{पादपद्मे तुलसिका गन्धमत्तषडङ्घ्रिके}% १७

\twolineshloka
{शङ्खचक्रगदाशार्ङ्ग पद्माद्यैर्मूर्तिसंयुतैः}
{उपासिताङ्घ्रिं श्रीमूर्तिं नारदाद्यैः सुसेवितम्}% १८

\twolineshloka
{केचिद्गायन्ति नृत्यन्ति हसन्ति परमाद्भुतम्}
{प्रीणयन्ति महाराजं सर्वलोकैकवन्दितम्}% १९

\twolineshloka
{हरिं वीक्ष्य मदीयोर्भस्तत्र सञ्जग्मिवान्मुने}
{देवास्तत्र विधायोच्चैः पूजां धूपादिसंयताम्}% २०

\twolineshloka
{नैवेद्यं श्रीप्रियस्यार्थे कृत्वा नीराजनं ततः}
{जग्मुः स्वं स्वं गृहं राजन्कृपां पश्यन्त आदरात्}% २१

\twolineshloka
{महाभाग्यवशात्तेन प्राप्तं नैवेद्यसिक्थकम्}
{पतितं ब्रह्मदेवाद्यैर्दुर्ल्लभं सुरमानुषैः}% २२

\twolineshloka
{तद्भक्षणं च कृत्वाथो श्रीमूर्तिमवलोक्य च}
{चतुर्भुजत्वमाप्तं वै पृथुकेन सुशोभिना}% २३

\twolineshloka
{तदास्माभिर्गृहं प्राप्तो बालको वीक्षितो मुहुः}
{चतुर्भुजत्वं सम्प्राप्तः शङ्खचक्रादिधारकः}% २४

\twolineshloka
{अस्माभिः पृष्टमेतस्य किमेतज्जातमद्भुतम्}
{तदा प्रोवाच नः सर्वान्बालकः परमाद्भुतम्}% २५

\twolineshloka
{शिखराग्रे गतः पूर्वं तत्र दृष्टः सुरेश्वरः}
{तत्र नैवेद्यसिक्थं तु मया प्राप्तं मनोहरम्}% २६

\twolineshloka
{तस्य भक्षणमात्रेण कारणेन तु साम्प्रतम्}
{चतुर्भुजत्वं सम्प्राप्तो विस्मयेन समन्वितः}% २७

\twolineshloka
{तच्छ्रुत्वा तु वचस्तस्य सद्यः सम्प्राप्तविस्मयैः}
{अस्माभिरप्यसौ दृष्टो देवः परमदुर्ल्लभः}% २८

अन्नादिकं तत्र भुक्तं सर्वस्वादसमन्वितम्

\twolineshloka
{वयं चतुर्भुजा जाता देवस्य कृपया पुनः}
{गत्वा त्वमपि देवस्य दर्शनं कुरु सत्तम}% २९

\twolineshloka
{भुक्त्वा तत्रान्नसिक्थं तु भव विप्र चतुर्भुजः}
{त्वया पृष्टं यदाश्चर्यं तदुक्तं वाडवर्षभ}% ३०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे ब्राह्मणोपदेशोनामाष्टादशोऽध्यायः॥१८॥

\sect{ऊनविंशोऽध्यायः 5.19}

\uvacha{ब्राह्मण उवाच}

\twolineshloka
{इति श्रुत्वा तु तद्वाक्यं भिल्लानामहमद्भुतम्}
{अत्याश्चर्यमिदं मत्वा प्रहृष्टोऽभवमित्युत}% १

\twolineshloka
{गङ्गासागरसंयोगे स्नात्वा पुण्यकलेवरः}
{शृङ्गमारुरुहे तत्र मणिमाणिक्यचित्रितम्}% २

\twolineshloka
{तत्रापश्यं महाराज देवं देवादिवन्दितम्}
{नमस्कृत्वा कृतार्थोऽहं जातोन्नप्राशनेन च}% ३

\twolineshloka
{चतुर्भुजत्वं सम्प्राप्तः शङ्खचक्रादिचिह्नितम्}
{पुरुषोत्तमदर्शनेन न पुनर्गर्भमाविशम्}% ४

\twolineshloka
{राजंस्त्वमपि तत्राशु गच्छ नीलाभिधं गिरिम्}
{कृतार्थं कुरु चात्मानं गर्भदुःखविवर्जितम्}% ५

\twolineshloka
{इत्याकर्ण्य वचस्तस्य वाडवाग्र्यस्य धीमतः}
{पप्रच्छ हृष्टगात्रस्तु तीर्थयात्राविधिं मुनिम्}% ६

\uvacha{राजोवाच}

\twolineshloka
{साधु विप्राग्र्य हे साधो त्वया प्रोक्तं ममानघ}
{पुरुषोत्तममाहात्म्यं शृण्वतां पापनाशनम्}% ७

\twolineshloka
{ब्रूहि तत्तीर्थयात्रायां विधिं श्रुतिसमन्वितम्}
{विधिना केन सम्पूर्ण फलप्राप्तिर्नृणां भवेत्}% ८

\uvacha{ब्राह्मण उवाच}

\twolineshloka
{शृणु राजन्प्रवक्ष्यामि तीर्थयात्राविधिं शुभम्}
{येन सम्प्राप्यते देवः सुरासुरनमस्कृतः}% ९

\twolineshloka
{वलीपलितदेहो वा यौवनेनान्वितोऽपि वा}
{ज्ञात्वा मृत्युमनिस्तीर्यं हरिं शरणमाव्रजेत्}% १०

\twolineshloka
{तत्कीर्तने तच्छ्रवणे वन्दने तस्य पूजने}
{मतिरेव प्रकर्तव्या नान्यत्र वनितादिषु}% ११

\twolineshloka
{सर्वं नश्वरमालोक्य क्षणस्थायि सुदुःखदम्}
{जन्ममृत्युजरातीतं भक्तिवल्लभमच्युतम्}% १२

\twolineshloka
{क्रोधात्कामाद्भयाद्द्वेषाल्लोभाद्दम्भान्नरः पुनः}
{यथाकथञ्चिद्विभजन्न स दुःखं समश्नुते}% १३

\twolineshloka
{स हरिर्जायते साधुसङ्गमात्पापवर्जितात्}
{येषां कृपातः पुरुषा भवन्त्यसुखवर्जिताः}% १४

\twolineshloka
{ते साधवः शान्तरागाः कामलोभविवर्जिताः}
{ब्रुवन्ति यन्महाराज तत्संसारनिवर्तकम्}% १५

\twolineshloka
{तीर्थेषु लभ्यते साधू रामचन्द्र परायणः}
{यद्दर्शनं नृणां पापराशिदाहाशुशुक्षणिः}% १६

\twolineshloka
{तस्मात्तीर्थेषु गन्तव्यं नरैः संसारभीरुभिः}
{पुण्योदकेषु सततं साधुश्रेणिविराजिषु}% १७

\twolineshloka
{तानि तीर्थानि विधिना दृष्टानि प्रहरन्त्यघम्}
{तं विधिं नृपशार्दूल कुरुष्व श्रुतिगोचरम्}% १८

\twolineshloka
{विरागं जनयेत्पूर्वं कलत्रादि कुटुम्बके}
{असत्यभूतं तज्ज्ञात्वा हरिं तु मनसा स्मरेत्}% १९

\twolineshloka
{क्रोशमात्रं ततो गत्वा रामरामेति च ब्रुवन्}
{तत्र तीर्थादिषु स्नात्वा क्षौरं कुर्याद्विधानवित्}% २०

\twolineshloka
{मनुष्याणां च पापानि तीर्थानि प्रति गच्छताम्}
{केशानाश्रित्य तिष्ठन्ति तस्माद्वपनमाचरेत्}% २१

\twolineshloka
{ततो दण्डं तु निर्ग्रन्थिं कमण्डलुमथाजिनम्}
{बिभृयाल्लोभनिर्मुक्तस्तीर्थवेषधरो नरः}% २२

\twolineshloka
{विधिना गच्छतां नॄणां फलावाप्तिर्विशेषतः}
{तस्मात्सर्वप्रयत्नेन तीर्थयात्राविधिं चरेत्}% २३

\twolineshloka
{यस्य हस्तौ च पादौ च मनश्चैव सुसंहितम्}
{विद्या तपश्च कीर्तिश्च स तीर्थफलमश्नुते}% २४

\twolineshloka
{हरेकृष्ण हरेकृष्ण भक्तवत्सल गोपते}
{शरण्य भगवन्विष्णो मां पाहि बहुसंसृतेः}% २५

\twolineshloka
{इति ब्रुवन्रसनया मनसा च हरिं स्मरन्}
{पादचारी गतिं कुर्यात्तीर्थं प्रति महोदयः}% २६

\twolineshloka
{यानेन गच्छन्पुरुषः समभागफलं लभेत्}
{उपानद्भ्यां चतुर्थांशं गोयाने गोवधादिकम्}% २७

\twolineshloka
{व्यवहर्ता तृतीयांशं सेवयाष्टमभागभाक्}
{अनिच्छया व्रजंस्तत्र तीर्थमर्धफलं लभेत्}% २८

\twolineshloka
{यथायथं प्रकर्तव्या तीर्थानामभियात्रिका}
{पापक्षयो भवत्येव विधिदृष्ट्या विशेषतः}% २९

\twolineshloka
{तत्र साधून्नमस्कुर्यात्पादवन्दनसेवनैः}
{तद्द्वारा हरिभक्तिर्हि प्राप्यते पुरुषोत्तमे}% ३०

\twolineshloka
{इति तीर्थविधिः प्रोक्तः समासेन न विस्तरात्}
{एवं विधिं समाश्रित्य गच्छ त्वं पुरुषोत्तमम्}% ३१

\twolineshloka
{तुभ्यं तुष्टो महाराज दास्यते भक्तिमच्युतः}
{यथा संसारनिर्वाहः क्षणादेव भविष्यति}% ३२

\twolineshloka
{तीर्थयात्राविधिं श्रुत्वा सर्वपातकनाशनम्}
{मुच्यते सर्वपापेभ्य उग्रेभ्यः पुरुषर्षभ}% ३३

\uvacha{सुमतिरुवाच}

\twolineshloka
{इति वाक्यं समाकर्ण्य ववन्दे चरणौ महान्}
{तत्तीर्थदर्शनौत्सुक्य विह्वलीकृतमानसः}% ३४

\twolineshloka
{आदिदेश निजामात्यं मन्त्रवित्तममुत्तमम्}
{तीर्थयात्रेच्छया सर्वान्सह नेतुं मनो दधत्}% ३५

\twolineshloka
{मन्त्रिन्पौरजनान्सर्वानादिश त्वं ममाज्ञया}
{पुरुषोत्तमपादाब्जदर्शनप्रीतिहेतवे}% ३६

\twolineshloka
{ये मदीये पुरे लोका ये च मद्वाक्यकारकाः}
{सर्वे निर्यान्तु मत्पुर्या मया सह नरोत्तमाः}% ३७

\twolineshloka
{ये तु मद्वाक्यमुल्लङ्घ्य स्थास्यन्ति पुरुषा गृहे}
{ते दण्ड्या यमदण्डेन पापिनोऽधर्महेतवः}% ३८

\twolineshloka
{किं तेन सुतवृन्देन बान्धवैः किं सुदुर्नयैः}
{यैर्नदृष्टः स्वचक्षुर्भ्यां पुण्यदः पुरुषोत्तमः}% ३९

\twolineshloka
{सूकरीयूथवत्तेषां प्रसूतिर्विट्प्रभक्षिका}
{येषां पुत्राश्च पौत्रा वा हरिं न शरणं गताः}% ४०

\twolineshloka
{यो देवो नाममात्रेण सर्वान्पावयितुं क्षमः}
{तं नमस्कुरुत क्षिप्रं मदीयाः प्रकृतिव्रजाः}% ४१

\twolineshloka
{इति वाक्यं मनोहारि भगवद्गुणगुम्फितम्}
{प्रजहर्ष महामात्य उत्तमः सत्यनामधृक्}% ४२

\twolineshloka
{हस्तिनं वरमारोप्य पटहेन व्यघोषयत्}
{यदादिष्टं नृपेणेह तीर्थयात्रां समिच्छता}% ४३

\twolineshloka
{गच्छन्तु त्वरिता लोका राज्ञा सह महागिरिम्}
{दृश्यतां पापसंहारी पुरुषोत्तमनामधृक्}% ४४

\twolineshloka
{क्रियतां सर्वसंसारसागरो गोष्पदं पुनः}
{भूष्यतां शङ्खचक्रादिचिह्नैः स्वस्व तनुर्नरैः}% ४५

\twolineshloka
{इत्यादिघोषयामास राज्ञादिष्टं यदद्भुतम्}
{सचिवो रघुनाथाङ्घ्रि ध्याननिर्वारितश्रमः}% ४६

\twolineshloka
{तच्छ्रुत्वा ताः प्रजाः सर्वा आनन्दरससम्प्लुताः}
{मनो दधुः स्वनिस्तारे पुरुषोत्तमदर्शनात्}% ४७

\twolineshloka
{निर्ययुर्ब्राह्मणास्तत्र शिष्यैः सह सुवेषिणः}
{आशिषं वरदानाढ्यां ददतो भूमिपं प्रति}% ४८

\twolineshloka
{क्षत्त्रिया धन्विनो वीरा वैश्या वस्तुक्रयाञ्चिताः}
{शूद्राः संसारनिस्तारहर्षित स्वीयविग्रहाः}% ४९

\twolineshloka
{रजकाश्चर्मकाः क्षौद्राः किराता भित्तिकारकाः}
{सूचीवृत्त्या च जीवन्तस्ताम्बूलक्रयकारकाः}% ५०

\twolineshloka
{तालवाद्यधरा ये च ये च रङ्गोपजीविनः}
{तैलविक्रयिणश्चैव वस्त्रविक्रयिणस्तथा}% ५१

\twolineshloka
{सूता वदन्तः पौराणीं वार्तां हर्षसमन्विताः}
{मागधा बन्दिनस्तत्र निर्गता भूमिपाज्ञया}% ५२

\twolineshloka
{भिषग्वृत्त्या च जीवन्तस्तथा पाशककोविदाः}
{पाकस्वादुरसाभिज्ञा हास्यवाक्यानुरञ्जकाः}% ५३

\twolineshloka
{ऐन्द्रजालिकविद्याध्रास्तथा वार्तासुकोविदाः}
{प्रशंसन्तो महाराजं निर्ययुः पुरमध्यतः}% ५४

\twolineshloka
{राजापि तत्र निर्वर्त्य प्रातःसन्ध्यादिकाः क्रियाः}
{ब्राह्मणं तापसश्रेष्ठमानिनाय सुनिर्मलम्}% ५५

\twolineshloka
{तदाज्ञया महाराजो निर्जगाम पुराद्बहिः}
{लोकैरनुगतो राजा बभौ चन्द्र इवोडुभिः}% ५६

\twolineshloka
{क्रोशमात्रं स गत्वाथ क्षौरं कृत्वा विधानतः}
{दण्डं कमण्डलुं बिभ्रन्मृगचर्म तथा शुभम्}% ५७

\twolineshloka
{शुभवेषेण संयुक्तो हरिध्यानपरायणः}
{कामक्रोधादिरहितं मनो बिभ्रन्महायशाः}% ५८

\twolineshloka
{तदा दुन्दुभयो भेर्य आनकाः पणवास्तथा}
{शङ्खवीणादिकाश्चैवाध्मातास्तद्वादकैर्मुहुः}% ५९

\twolineshloka
{जय देवेश दुःखघ्न पुरुषोत्तमसंज्ञित}
{दर्शयस्व तनुं मह्यं वदन्तो निर्ययुर्जनाः}% ६०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रत्नग्रीवस्य तीर्थप्रयाणन्नामैकोनविंशोऽध्यायः॥१९॥

\sect{विंशोऽध्यायः 5.20}

\uvacha{सुमतिरुवाच}

\twolineshloka
{अथ प्रयाते भूपाले सर्वलोकसमन्विते}
{महाभागैर्वैष्णवैश्च गायकैः कृष्णकीर्तनम्}% १

\twolineshloka
{शुश्रावासौ महाराजो मार्गे गोविन्दकीर्तनम्}
{जय माधव भक्तानां शरण्य पुरुषोत्तम}% २

\twolineshloka
{मार्गे तीर्थान्यनेकानि कुर्वन्पश्यन्महोदयम्}
{तापसब्राह्मणात्तेषां महिमानमथा शृणोत्}% ३

\twolineshloka
{विचित्रविष्णुवार्ताभिर्विनोदितमना नृपः}
{मार्गेमार्गे महाविष्णुं गापयामास गायकान्}% ४

\twolineshloka
{दीनान्धकृपणानां च पङ्गूनां वासनोचितम्}
{दानं ददौ महाराजो बुद्धिमान्विजितेन्द्रियः}% ५

\twolineshloka
{अनेकतीर्थविरजमात्मानं भव्यतां गतम्}
{कुर्वन्ययौ स्वीयलोकैर्हरिध्यानपरायणः}% ६

\twolineshloka
{नृपो गच्छन्ददर्शाग्रे नदीं पापप्रणाशिनीम्}
{चक्राङ्कितग्रावयुतां मुनिमानस निर्मलाम्}% ७

\twolineshloka
{अनेकमुनिवृन्दानां बहुश्रेणिविराजिताम्}
{सारसादिपतत्रीणां कूजितैरुपशोभिताम्}% ८

\twolineshloka
{दृष्ट्वा पप्रच्छ विप्राग्र्यं तापसं धर्मकोविदम्}
{अनेकतीर्थमाहात्म्य विशेषज्ञानजृम्भितम्}% ९

\twolineshloka
{स्वामिन्केयं नदी पुण्या मुनिवृन्दनिषेविता}
{करोति मम चित्तस्य प्रमोदभरनिर्भरम्}% १०

\twolineshloka
{इति श्रुत्वा वचस्तस्य राजराजस्य धीमतः}
{वक्तुं प्रचक्रमे विद्वांस्तीर्थमाहात्म्यमुत्तमम्}% ११

\uvacha{ब्राह्मण उवाच}

\twolineshloka
{गण्डकीयं नदी राजन्सुरासुरनिषेविता}
{पुण्योदकपरीवाह हतपातकसञ्चया}% १२

\twolineshloka
{दर्शनान्मानसं पापं स्पर्शनात्कर्मजं दहेत्}
{वाचिकं स्वीय तोयस्य पानतः पापसञ्चयम्}% १३

\twolineshloka
{पुरा दृष्ट्वा प्रजानाथः प्रजाः सर्वा विपावनीः}
{स्वगण्डविप्रुषोनेक पापघ्नीं सृष्टवानिमाम्}% १४

\twolineshloka
{एनां नदीं ये पुण्योदां स्पृशन्ति सुतरङ्गिणीम्}
{ते गर्भभाजो नैव स्युरपि पापकृतो नराः}% १५

\twolineshloka
{अस्यां भवा ये चाश्मानश्चक्रचिह्नैरलङ्कृताः}
{ते साक्षाद्भगवन्तो हि स्वस्वरूपधराः पराः}% १६

\twolineshloka
{शिलां सम्पूजयेद्यस्तु नित्यं चक्रयुतां नरः}
{न जातु स जनन्या वै जठरं समुपाविशेत्}% १७

\twolineshloka
{पूजयेद्यो नरो धीमाञ्छालग्रामशिलां वराम्}
{तेनाचारवता भाव्यं दम्भलोभवियोगिना}% १८

\twolineshloka
{परदार परद्रव्यविमुखेन नरेण हि}
{पूजनीयः प्रयत्नेन शालग्रामः सचक्रकः}% १९

\twolineshloka
{द्वारवत्यां भवं चक्रं शिला वै गण्डकीभवा}
{पुंसां क्षणाद्धरत्येव पापं जन्मशतार्जितम्}% २०

\twolineshloka
{अपि पापसहस्राणां कर्ता तावन्नरो भवेत्}
{शालग्रामशिलातोयं पीत्वा पूतो भवेत्क्षणात्}% २१

\twolineshloka
{ब्राह्मणः क्षत्रियो वैश्यः शूद्रो वेदपथि स्थितः}
{शालग्रामं पूजयित्वा गृहस्थो मोक्षमाप्नुयात्}% २२

\twolineshloka
{न जातु चित्स्त्रिया कार्यं शालग्रामस्य पूजनम्}
{भर्तृहीनाथ सुभगा स्वर्गलोकहितैषिणी}% २३

\twolineshloka
{मोहात्स्पृष्ट्वापि महिला जन्मशीलगुणान्विता}
{हित्वा पुण्यसमूहं सा सत्वरं नरकं व्रजेत्}% २४

\twolineshloka
{स्त्रीपाणिमुक्तपुष्पाणि शालग्रामशिलोपरि}
{पवेरधिकपातानि वदन्ति ब्राह्मणोत्तमाः}% २५

\twolineshloka
{चन्दनं विषसङ्काशं कुसुमं वज्रसन्निभम्}
{नैवेद्यं कालकूटाभं भवेद्भगवतः कृतम्}% २६

\twolineshloka
{तस्मात्सर्वात्मना त्याज्यं स्त्रिया स्पर्शः शिलोपरि}
{कुर्वती याति नरकं यावदिन्द्राश्चतुर्दश}% २७

\twolineshloka
{अपि पापसमाचारो ब्रह्महत्यायुतोऽपि वा}
{शालग्रामशिलातोयं पीत्वा याति परां गतिम्}% २८

\twolineshloka
{तुलसीचन्दनं वारि शङ्खो घण्टाथ चक्रकम्}
{शिला ताम्रस्य पात्रं तु विष्णोर्नामपदामृतम्}% २९

\twolineshloka
{पदामृतं तु नवभिः पापराशिप्रदाहकम्}
{वदन्ति मुनयः शान्ताः सर्वशास्त्रार्थकोविदाः}% ३०

\twolineshloka
{सर्वतीर्थपरिस्नानात्सर्वक्रतुसमर्चनात्}
{पुण्यं भवति यद्राजन्बिन्दौ बिन्दौ तदद्भुतम्}% ३१

\twolineshloka
{शालग्रामशिला यत्र पूज्यते पुरुषोत्तमैः}
{तत्र योजनमात्रं तु तीर्थकोटिसमन्वितम्}% ३२

\twolineshloka
{शालग्रामाः समाः पूज्याः समेषु द्वितयं नहि}
{विषमा एव सम्पूज्या विषमेषु त्रयं नहि}% ३३

\twolineshloka
{द्वारावती भवं चक्रं तथा वै गण्डकीभवम्}
{उभयोः सङ्गमो यत्र तत्र गङ्गा समुद्रगा}% ३४

\twolineshloka
{रूक्षाः कुर्वन्ति पुरुषा नायुः श्रीबलवर्जितान्}
{तस्मात्स्निग्धा मनोहारि रूपिण्यो ददति श्रियम्}% ३५

\twolineshloka
{आयुष्कामो नरो यस्तु धनकामो हि यः पुमान्}
{पूजयन्सर्वमाप्नोति पारलौकिकमैहिकम्}% ३६

\twolineshloka
{प्राणान्तकाले पुंसस्तु भवेद्भाग्यवतो नृप}
{वाचि नाम हरेः पुण्यं शिला हृदि तदन्तिके}% ३७

\twolineshloka
{गच्छत्सु प्राणमार्गेषु यस्य विश्रम्भतोऽपि चेत्}
{शालग्रामशिला स्फूर्तिस्तस्य मुक्तिर्न संशयः}% ३८

\twolineshloka
{पुरा भगवता प्रोक्तमम्बरीषाय धीमते}
{ब्राह्मणा न्यासिनः स्निग्धाः शालग्रामशिलास्तथा}% ३९

\twolineshloka
{स्वरूपत्रितयं मह्यमेतद्धि क्षितिमण्डले}
{पापिनां पापनिर्हारं कर्तुं धृतमुदं च ता}% ४०

\twolineshloka
{निन्दन्ति पापिनो ये वा शालग्रामशिलां सकृत्}
{कुम्भीपाके पचन्त्याशु यावदाभूतसम्प्लवम्}% ४१

\twolineshloka
{पूजां समुद्यतं कर्तुं यो वारयति मूढधीः}
{तस्य मातापिताबन्धुवर्गा नरकभागिनः}% ४२

\twolineshloka
{यो वा कथयति प्रेष्ठं शालग्रामार्चनं कुरु}
{सकृतार्थो नयत्याशु वैकुण्ठं स्वस्य पूर्वजान्}% ४३

\twolineshloka
{अत्रैवोदाहरन्तीममितिहासं पुरातनम्}
{मुनयो वीतरागाश्च कामक्रोधविवर्जिताः}% ४४

\twolineshloka
{पुरा कीकटसंज्ञे वै देशे धर्मविवर्जिते}
{आसीत्पुल्कसजातीयो नरः शबरसंज्ञितः}% ४५

\twolineshloka
{नित्यं जन्तुवधोद्युक्तः शरासनधरो मुहुः}
{तीर्थं प्रति यियासूनां बलाद्धरति जीवितम्}% ४६

\twolineshloka
{अनेकप्राणिहत्याकृत्परस्वे निरतः सदा}
{सदा रागादिसंयुक्तः कामक्रोधादिसंयुतः}% ४७

\twolineshloka
{विचरत्यनिशं भीमे वने प्राणिवधङ्करः}
{विषसंसक्तबाणाग्र रूढचापगुणोद्धुरः}% ४८

\twolineshloka
{सैकदा पर्यटन्व्याधः प्राणिमात्रभयङ्करः}
{कालं प्राप्तं न जानाति समीपेऽप्युग्रमानसः}% ४९

\twolineshloka
{यमदूतास्तु सम्प्राप्ताः पाशमुद्गरपाणयः}
{ताम्रकेशा दीर्घनखा लम्बदंष्ट्रा भयानकाः}% ५०

\twolineshloka
{श्यामा लोहस्यनिगडान्बिभ्रतो मोहकारकाः}
{बध्नन्तु पापिनं ह्येनं प्राणिमात्रभयङ्करम्}% ५१

\twolineshloka
{कदाचिन्मनसा नायं प्राणिमात्रोपकारकः}
{परदार परद्रव्य परद्रोहपरायणः}% ५२

\twolineshloka
{एतस्य जिह्वां महतीमहं निष्कासयाम्यतः}
{एको वदति चैतस्य चक्षुरुत्पाटयाम्यहम्}% ५३

\twolineshloka
{एको वदति चैतस्य करौ कृन्तामि पापिनः}
{अन्यो वदत्यहं कर्णौ कर्तयामि दुरात्मनः}% ५४

\twolineshloka
{एवं वदन्तः सुभृशं दन्तैर्दन्तनिपीडकाः}
{आगत्य तं दुरात्मानं सायुधास्तस्थुरुन्मदाः}% ५५

\twolineshloka
{एको दूतस्तदा सर्परूपं धृत्वादशत्पदे}
{स दष्टमात्रः सहसा गतासुः पर्यजायत}% ५६

\twolineshloka
{तदा तं लोहपाशेन बद्ध्वा ते यमकिङ्कराः}
{कशाभिस्ताडयामासुर्मुद्गरैः प्राहरन्क्रुधा}% ५७

\twolineshloka
{अहो दुष्ट दुरात्मंस्त्वं कदाचिन्नाचरः शुभम्}
{मनसापि यतस्त्वां वै क्षेप्स्यामो रौरवेषु च}% ५८

\twolineshloka
{त्वङ्मांसं वायसा रौद्रा भक्षयिष्यन्ति वै क्रुधा}
{आजन्मतस्तु भवता न कृतं हरिसेवनम्}% ५९

\twolineshloka
{त्वया कलत्रपुत्राद्या द्रोहं कृत्वा सुपोषिताः}
{न कदाचित्स्मृतो देवः पापहारी जनार्दनः}% ६०

\twolineshloka
{तस्मात्त्वां लोहशङ्कौ वा कुम्भीपाके च रौरवे}
{धर्मराजाज्ञया सर्वे नेष्यामो बहुताडनैः}% ६१

\twolineshloka
{एवमुक्त्वा यदानेतुं समैच्छन्यमकिङ्कराः}
{तावत्प्राप्तो महाविष्णुचरणाब्जपरायणः}% ६२

\twolineshloka
{यमदूतास्तदा दृष्टा वैष्णवेन महात्मना}
{पाशमुद्गरदण्डादिदुष्टायुधधरा गणाः}% ६३

\twolineshloka
{पुल्कसं लोहनिगडैर्बद्ध्वा यातुं समुद्यताः}
{बन्ध बन्ध ग्रसच्छिन्धि भिन्धि भिन्धीति वादिनः}% ६४

\twolineshloka
{तदा कृपालुस्तं प्रेक्ष्य पद्मनाभपरायणः}
{अत्यन्तकृपयायुक्तं चेतस्तत्र तदाकरोत्}% ६५

\twolineshloka
{असौ महादुष्ट पीडां मा यातु मम सन्निधौ}
{मोचयाम्यहमद्यैव यमदूतेभ्य एव च}% ६६

\twolineshloka
{इति कृत्वा मतिं तस्मिन्कृपायुक्तो मुनीश्वरः}
{शालग्रामशिलां हस्ते गृहीत्वास्य गतोऽन्तिके}% ६७

\twolineshloka
{तस्य पादोदकं पुण्यं तुलसीदलमिश्रितम्}
{मुखे विनिक्षिपन्कर्णे रामनाम जजाप ह}% ६८

\twolineshloka
{तुलसीं मस्तके तस्य धारयामास वैष्णवः}
{शिलां हृदि महाविष्णोर्धृत्वा प्राह स वैष्णवः}% ६९

\twolineshloka
{गच्छन्तु यमदूता वै यातनासु परायणाः}
{शालग्रामशिलास्पर्शो दहतात्पातकं महत्}% ७०

\twolineshloka
{इत्युक्तवति तस्मिन्वै गणा विष्णोर्महाद्भुताः}
{आययुस्तस्य सविधे शिलास्पर्शाद्गतांहसः}% ७१

\twolineshloka
{पीतवस्त्राः शङ्खचक्रगदापद्मविराजिताः}
{आगत्य मोचयामासुर्लोहपाशाद्दुरासदात्}% ७२

\twolineshloka
{मोचयित्वा महापापकारकं पुल्कसं नरम्}
{ऊचुः किमर्थं बद्धोऽयं वैष्णवः पूज्यदेहभृत्}% ७३

\twolineshloka
{कस्याज्ञाकारका यूयं यदधर्मप्रकारकाः}
{मुञ्चन्तु वैष्णवं त्वेनं किमर्थं विधृतो ह्ययम्}% ७४

\twolineshloka
{इति वाक्यं समाकर्ण्य जगदुर्यमकिङ्कराः}
{धर्मराजाज्ञया प्राप्ता नेतुं पापिनमुद्यताः}% ७५

\twolineshloka
{नासौ कदाचिन्मनसा प्राणिमात्रोपकारकः}
{प्राणिहत्या महापापकारी दुष्टशरीरभृत्}% ७६

\twolineshloka
{नॄन्बहूंस्तीर्थयात्रायां गच्छतोऽसौ व्यलुण्ठयत्}
{परदाररतो नित्यं सर्वपापाधिकारकः}% ७७

\twolineshloka
{तस्मान्नेतुं वयं प्राप्ताः पापिनं पुल्कसं नरम्}
{भवद्भिर्मोचितः कस्मादकस्मादागतैर्भटैः}% ७८

विष्णुदूता ऊचुः

\twolineshloka
{ब्रह्महत्यादिकं पापं प्राणिकोटिवधोद्भवम्}
{शालग्रामशिलास्पर्शः सर्वं दहति तत्क्षणात्}% ७९

\twolineshloka
{रामेति नाम यच्छ्रोत्रे विश्रम्भादागतं यदि}
{करोति पापसन्दाहं तूलं वह्निकणो यथा}% ८०

\twolineshloka
{तुलसी मस्तके यस्य शिला हृदि मनोहरा}
{मुखे कर्णेऽथवा राम नाम मुक्तस्तदैव सः}% ८१

\twolineshloka
{तस्मादनेन तुलसी मस्तके विधृता पुरा}
{श्रावितं रामनामाशु शिला हृदि सुधारिता}% ८२

\twolineshloka
{तस्मात्पापसमूहोऽस्य दग्धः पुण्यकलेवरः}
{यास्यते परमं स्थानं पापिनां यत्सुदुर्ल्लभम्}% ८३

\twolineshloka
{वर्षायुतं तत्र भुक्त्वा भोगान्सर्वमनोहरान्}
{भारते जन्म सम्प्राप्य समाराध्य जगद्गुरुम्}% ८४

\twolineshloka
{प्राप्स्यते परमं स्थानं सुरासुरसुदुर्ल्लभम्}
{न ज्ञातो महिमा सम्यक्छिलायाः परमेष्ठिनः}% ८५

\twolineshloka
{दृष्टा स्पृष्टार्चिता वापि सर्वपापहरा क्षणात्}
{इत्युक्त्वा विरताः सर्वे महाविष्णोर्गणा मुदा}% ८६

\twolineshloka
{याम्यास्ते किङ्करा राज्ञे कथयामासुरद्भुतम्}
{वैष्णवो हर्षमापेदे रघुनाथपरायणः}% ८७

\twolineshloka
{मुक्तोऽसौ यमपाशाच्च गमिष्यति परं पदम्}
{तदाजगाम विमलं किङ्किणीजालमण्डितम्}% ८८

\twolineshloka
{विमानं देवलोकात्तु मनोहारि महाद्भुतम्}
{तत्रारुह्य गतः स्वर्गं महापुण्यैर्निषेवितम्}% ८९

\twolineshloka
{भोगान्भुक्त्वा स विपुलानाजगाम महीतलम्}
{काश्यां जन्म समासाद्य शुचिवाडवसत्कुले}% ९०

\twolineshloka
{आराध्य जगतामीशं गतवान्परमं पदम्}
{स पापी साधुसङ्गत्या शालग्रामशिलां स्पृशन्}% ९१

\twolineshloka
{महापीडाविनिर्मुक्तो गतवान्परमं पदम्}
{मया तेऽभिहितं राजन्गण्डकीचरितं महत्}% ९२

\onelineshloka
{श्रुत्वा विमुच्यते पापैर्भुक्तिं मुक्तिं च विन्दति}% ९३

॥इति श्रीपद्मपुराणे पातालखण्डे रामाश्वमेधे शेषवात्स्यायनसंवादे गण्डकीमाहात्म्यं नाम विंशोऽध्यायः॥२०॥

\sect{एकविंशोऽध्यायः 5.21}

\uvacha{सुमतिरुवाच}

\twolineshloka
{एतन्माहात्म्यमतुलं गण्डक्याः कर्णगोचरम्}
{कृत्वा कृतार्थमात्मानममन्यत नृपोत्तमः}% १

\twolineshloka
{स्नात्वा तीर्थे पितॄन्सर्वान्सन्तर्प्य जहृषे महान्}
{शालग्रामशिलापूजां कुर्वन्वाडववाक्यतः}% २

\twolineshloka
{चतुर्विंशच्छिलास्तत्र गृहीत्वा स नृपोत्तमः}
{पूजयामास प्रेम्णा च चन्दनाद्युपचारकैः}% ३

\twolineshloka
{तत्र दानानि दत्त्वा च दीनान्धेभ्यो विशेषतः}
{गन्तुं प्रचक्रमे राजा पुरुषोत्तममन्दिरम्}% ४

\twolineshloka
{एवं क्रमेण सम्प्राप्तो गङ्गासागरसङ्गमम्}
{कृत्वाक्षिगोचरं तं च ब्राह्मणं पृष्टवान्मुदा}% ५

\twolineshloka
{स्वामिन्वद कियद्दूरे नीलाख्यः पर्वतो महान्}
{पुरुषोत्तमसंवासः सुरासुरनमस्कृतः}% ६

\twolineshloka
{तदा श्रुत्वा महद्वाक्यं रत्नग्रीवस्य भूपतेः}
{उवाच विस्मयाविष्टो राजानं प्रति सादरम्}% ७

\twolineshloka
{राजन्नेतत्स्थलं नीलपर्वतस्य नमस्कृतम्}
{किमर्थं दृश्यते नैव महापुण्यफलप्रदम्}% ८

\twolineshloka
{पुनःपुनरुवाचेदं स्थलं नीलस्य भूभृतः}
{कथं न दृश्यते राजन्पुरुषोत्तमवासभृत्}% ९

\twolineshloka
{अत्र स्नातं मया सम्यगत्र भिल्लाक्षिगोचराः}
{अनेनैव पथा राजन्नारूढं पर्वतोपरि}% १०

\twolineshloka
{इति तद्वाक्यमाकर्ण्य विव्यथे मानसे नृपः}
{नीलभूधरदर्शाय कुर्वन्नुत्कण्ठितं मनः}% ११

\twolineshloka
{उवाच तत्कथं विप्र दृश्येत पुरुषोत्तमः}
{कथं वा दृश्यते नीलस्तदुपायं वदस्व नः}% १२

\twolineshloka
{तदा वाक्यं समाकर्ण्य रत्नग्रीवस्य भूपतेः}
{तापसो ब्राह्मणो वाक्यमुवाच नृप विस्मितः}% १३

\twolineshloka
{गङ्गासागरसंयोगे स्नात्वास्माभिर्महीपते}
{स्थातव्यं तावदेवात्र यावन्नीलो न दृश्यते}% १४

\twolineshloka
{गीयते पापहा देवः पुरुषोत्तमसंज्ञितः}
{करिष्यते कृपामाशु भक्तवत्सलनामधृक्}% १५

\twolineshloka
{त्यजत्यसौ न वै भक्तान्देवदेवशिरोमणिः}
{अनेके रक्षिता भक्तास्तद्गायस्व महामते}% १६

\twolineshloka
{इति वाक्यं समाकर्ण्य राजा व्यथितचेतसा}
{स्नात्वा गङ्गाब्धिसंयोगे ततोनशनमादधात्}% १७

\twolineshloka
{करिष्यति कृपां यर्हि दर्शने पुरुषोत्तमः}
{पूजां कृत्वाशनं कुर्यामन्यथानशनं व्रतम्}% १८

\twolineshloka
{इति कृत्वा स नियमं गङ्गासागररोधसि}
{गायन्हरिगुणग्राममुपवासमथाचरत्}% १९

\uvacha{राजोवाच}

\twolineshloka
{जय दीनदयाकरप्रभो जय दुःखापह मङ्गलाह्वय}
{जय भक्तजनार्तिनाशन कृतवर्ष्मञ्जयदुष्टघातक}% २०

\twolineshloka
{अम्बरीषमथ वीक्ष्य दुःखितं विप्रशापहतसर्वमङ्गलम्}
{धारयन्निजकरे सुदर्शनं संररक्ष जठराधिवासतः}% २१

\twolineshloka
{दैत्यराज पितृकारितव्यथः शूलपाशजलवह्निपातनैः}
{श्रीनृसिंहतनुधारिणा त्वया रक्षितः सपदि पश्यतः पितुः}% २२

\twolineshloka
{ग्राहवक्त्रपतिताङ्घ्रिमुद्भटं वारणेन्द्रमतिदुःखपीडितम्}
{वीक्ष्य साधुकरुणार्द्रमानसस्त्वं गरुत्मति कृतारुहक्रियः}% २३

\twolineshloka
{त्यक्तपक्षिपतिरात्तचक्रको वेगकम्पयुतमालिकाम्बरः}
{गीयसे सुभिरमुष्य न क्रतो मोचकः सपदि तद्विनाशकः}% २४

\twolineshloka
{यत्रयत्र तव सेवकार्दनं तत्र तत्र बत देहधारिणा}
{पाल्यते च भवता निजः प्रभो पापहारिचरितैर्मनोहरैः}% २५

\twolineshloka
{दीननाथ सुरमौलिहीरकाघृष्टपादतल भक्तवल्लभ}
{पापकोटिपरिदाहक प्रभो दर्शयस्व निजदर्शनं मम}% २६

\twolineshloka
{पापकृद्यदि जनोयमागतो मानसे तव तथा हि दर्शय}
{तावका वयमघौघनाशनं विस्मृतं नहि सुरासुरार्चित}% २७

\twolineshloka
{ये वदन्ति तव नाम निर्मलं ते तरन्ति सकलाघसागरम्}
{संस्मृतिर्यदि कृता तदा मया प्राप्यतां सकलदुःखवारक}% २८

\uvacha{सुमतिरुवाच}

\twolineshloka
{एवं गायन्गुणान्रात्रौ दिवा वापि महीपतिः}
{क्षणमात्रं न विश्रान्तो निद्रामाप न वै सुखम्}% २९

\twolineshloka
{गायन्गच्छन्गृणंस्तिष्ठन्वदत्येतदहर्निशम्}
{दर्शयस्व कृपानाथ स्वतनुं पुरुषोत्तम}% ३०

\twolineshloka
{एवं राज्ञः पञ्चदिनं गतं गङ्गाब्धिसङ्गमे}
{तदा कृपाब्धिः कृपया चिन्तयामास गोपतिः}% ३१

\twolineshloka
{असौ राजा मदीयेन गानेन विगताघकः}
{पश्य तान्मामकीं प्रेष्ठां सुरासुरनमस्कृताम्}% ३२

\twolineshloka
{इति सञ्चिन्त्य भगवान्कृपापूरितमानसः}
{सन्न्यासिवेषमास्थाय ययौ राज्ञोऽन्तिकं विभुः}% ३३

\twolineshloka
{तत्र गत्वा महाराज त्रिदण्डियतिवेषधृक्}
{भक्तानुकम्पया प्राप्तो वीक्षितस्तापसेन हि}% ३४

\twolineshloka
{ॐनमो विष्णवेत्युक्त्वा नमश्चक्रे नृपोत्तमः}
{अर्घ्यपाद्यासनैः पूजां चकार हरिमानसः}% ३५

\twolineshloka
{उवाच भाग्यमतुलं यद्भवानक्षिगोचरः}
{अतः परं दास्यते मे गोविन्दो निजदर्शनम्}% ३६

\twolineshloka
{इति श्रुत्वा तु तद्वाक्यं सन्न्यासी निजगाद तम्}
{राजञ्छृणुष्व कथितं मम वाक्यविनिःसृतम्}% ३७

\twolineshloka
{अहं ज्ञानेन जानामि भूतं भव्यं भवच्च यत्}
{तस्मादहं ब्रुवे किञ्चिच्छृणुष्वैकाग्रमानसः}% ३८

\twolineshloka
{श्वो मध्याह्ने हरिर्दाता दर्शनं ब्रह्मदुर्ल्लभम्}
{पञ्चभिः स्वजनैः साकं यास्यसे परमं पदम्}% ३९

\twolineshloka
{त्वममात्यश्च महिला तव तापस वाडवः}
{पुरे तव करम्बाख्यः साधुश्च तं तु वायकः}% ४०

\twolineshloka
{एतैः पञ्चभिरेतस्मिन्नीले पर्वतसत्तमे}
{यास्यसे ब्रह्मदेवेन्द्र वन्दितं सुरपूजितम्}% ४१

\twolineshloka
{इत्युक्त्वाऽदृश्यतां प्राप्तो यतिः क्वापि न दृश्यते}
{तदाकर्ण्य नृपो हर्षं प्राप चाशु सविस्मयम्}% ४२

\uvacha{राजोवाच}

\twolineshloka
{स्वामिन्कोऽसौ समागत्य सन्न्यासी मां यदूचिवान्}
{न दृश्यते पुनः कुत्र गतोऽसौ चित्तहर्षदः}% ४३

\uvacha{तापस उवाच}

\twolineshloka
{राजंस्तव महाप्रेम्णा कृष्टचित्तः समभ्यगात्}
{पुरुषोत्तमनामायं सर्वपापप्रणाशनः}% ४४

\twolineshloka
{श्वोमध्याह्ने तव पुरो भविष्यति महान्गिरिः}
{तमारुह्य हरिं दृष्ट्वा कृतार्थस्त्वं भविष्यसि}% ४५

\twolineshloka
{इतिवाक्यसुधापूर नाशितस्वान्त सञ्ज्वरः}
{हर्षं यमाप स नृपो ब्रह्मापि न हि वेत्ति तम्}% ४६

\twolineshloka
{तदा दुन्दुभयो नेदुर्वीणापणवगोमुखाः}
{महानन्दस्तदा ह्यासीद्राजराजस्य चेतसि}% ४७

\twolineshloka
{गायन्हरिं क्षणं तिष्ठन्हसञ्जल्पन्ब्रुवन्नमन्}
{आनन्दं प्राप सुघनं सर्वसन्तापनाशनम्}% ४८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सन्न्यासिदर्शनं नाम एकविंशोऽध्यायः॥२१॥

\sect{द्वाविंशोऽध्यायः 5.22}

\uvacha{सुमतिरुवाच}

\twolineshloka
{अथ सर्वं दिनं नीत्वा हरिस्मरणकीर्तनैः}
{रात्रौ सुष्वाप गङ्गाया रोधस्युरुफलप्रदे}% १

\twolineshloka
{ददर्श स्वप्नमध्ये तु स स्वात्मानं चतुर्भुजम्}
{शङ्खचक्रगदापद्मशार्ङ्गकोदण्डधारिणम्}% २

नृत्यन्तं पुरुषोत्तमस्य पुरतः शर्वादि देवैः सह

श्रीमद्भिः स्वतनूयुतैररिगदाम्बूत्थाब्जहेत्यादिभिः

\twolineshloka
{विष्वक्सेनवरैर्गणैः सुतनुभिः श्रीशंसदोपासितं}
{दृष्ट्वा विस्मयमाप लोकविषयं हर्षं तथात्यद्भुतम्}% ३

\twolineshloka
{ददतं मनसोऽभीष्टं पुरुषोत्तमसंज्ञितम्}
{आत्मानं च कृपापात्रममन्यत महामतिः}% ४

\twolineshloka
{इत्येवं स्वप्नविषये ददर्श नृपसत्तमः}
{प्रातः प्रबुद्धो विप्राय जगाद स्वप्नमीक्षितम्}% ५

\twolineshloka
{तच्छ्रुत्वा वाडवो धीमान्कथयामास विस्मितः}
{राजंस्त्वयासौ दृष्टो यः पुरुषोत्तमसंज्ञितः}% ६

\twolineshloka
{दास्यते शङ्खचक्रादिचिह्नितां स्वतनुं हरिः}
{इति श्रुत्वा तु तद्वाक्यं रत्नग्रीवो महामनाः}% ७

\twolineshloka
{दापयामास दानानि दीनानां मानसोचितम्}
{स्नात्वा गङ्गाब्धिसंयोगे तर्पयित्वा पितॄन्सुरान्}% ८

\twolineshloka
{गायन्हरिगुणग्रामं प्रत्यैक्षत च दर्शनम्}
{ततो मध्याह्नसमये दिविदुन्दुभयो मुहुः}% ९

\twolineshloka
{जघ्नुः सुरकराघात बहुशब्दसुशब्दिताः}
{अकस्मात्पुष्पवृष्टिश्च बभूव नृपमस्तके}% १०

\onelineshloka
{धन्योसि नृपवर्यस्त्वं नीलं पश्याक्षिगोचरम्}% ११

\twolineshloka
{शृणोतीति यदा वाक्यं नृपो देवप्रणोदितम्}
{तदा स सूर्यकोटीनामधिकान्ति धरोद्भुतः}% १२

\twolineshloka
{राज्ञोऽक्षिगोचरो जातो नीलनामा महागिरिः}
{राजतैः कानकैः शृङ्गैः समन्तात्परिराजितः}% १३

\twolineshloka
{किमग्निः प्रज्वलत्येष द्वितीयः किमु भास्करः}
{किमयं वैद्युतः पुञ्जो ह्यकस्मात्स्थिरकान्तिधृक्}% १४

\twolineshloka
{तापस ब्राह्मणो दृष्ट्वा नीलप्रस्थं सुशोभितम्}
{राज्ञे निवेदयामास एष पुण्यो महागिरिः}% १५

\twolineshloka
{तच्छ्रुत्वा नृपतिश्रेष्ठः शिरसा प्रणनाम ह}
{धन्योऽस्मि कृतकृत्योऽस्मि नीलो मे दृष्टिगोचरः}% १६

\twolineshloka
{अमात्यो राजपत्नी च करम्बस्तन्तुवायकः}
{नीलदर्शनसंहृष्टा बभूवुः पुरुषर्षभ}% १७

\twolineshloka
{पञ्चैते विजये काले नीलपर्वतमारुहन्}
{महादुन्दुभिनिर्घोषाञ्च्छृण्वन्तो ह्यमरैः कृतान्}% १८

\twolineshloka
{तस्योपरितने शृङ्गे चित्रपादपराजिते}
{ददर्श हाटकाबद्धं देवालयमनुत्तमम्}% १९

\twolineshloka
{ब्रह्मागत्य सदा पूजां करोति परमेष्ठिनः}
{नैवेद्यं कुरुते यत्र हरिसन्तोषकारकम्}% २०

\twolineshloka
{दृष्ट्वाथ तत्र विमलं देवायतनमुत्तमम्}
{प्रविवेश परीवारैः पञ्चभिः सह संवृतः}% २१

\twolineshloka
{तत्र दृष्ट्वा जातरूपे महामणिविचित्रिते}
{सिंहासने विराजन्तं चतुर्भुजमनोहरम्}% २२

\twolineshloka
{चण्ड प्रचण्ड विजय जयादिभिरुपासितम्}
{प्रणनाम सपत्नीको राजा सेवकसंयुतः}% २३

\twolineshloka
{प्रणम्य परमात्मानं महाराजः सुरोत्तमम्}
{स्नापयामास विधिवद्वेदोक्तैः स्नानमन्त्रकैः}% २४

\twolineshloka
{अर्घ्यपाद्यादिकं चक्रे प्रीतेन मनसा नृपः}
{चन्दनेन विलिप्यैनं सुवस्त्रे विनिवेद्य च}% २५

\twolineshloka
{धूपमारार्तिकं कृत्वा सर्वस्वादुमनोहरम्}
{नैवेद्यं भगवन्मूर्त्यै न्यवेदयदथो नृपः}% २६

\twolineshloka
{प्रणम्य च स्तुतिं चक्रे तापसब्राह्मणेन च}
{यथामतिगुणग्रामगुम्फितस्तोत्रसञ्चयैः}% २७

\uvacha{राजोवाच}

\twolineshloka
{एकस्त्वं पुरुषः साक्षाद्भगवान्प्रकृतेः परः}
{कार्यकारणतो भिन्नो महत्तत्त्वादिपूजितः}% २८

\twolineshloka
{त्वन्नाभिकमलाज्जज्ञे ब्रह्मा सृष्टिविचक्षणः}
{तथा संहारकर्ता च रुद्रस्त्वन्नेत्रसम्भवः}% २९

\twolineshloka
{त्वयाज्ञप्तः करोत्यस्य विश्वस्य परिचेष्टितम्}
{त्वत्तो जातं पुराणाद्यज्जगत्स्थास्नु चरिष्णु च}% ३०

चेतनाशक्तिमाविश्य त्वमेनं चेतयस्यहो

\twolineshloka
{तव जन्म तु नास्त्येव नान्तस्तव जगत्पते}
{वृद्धिक्षयपरीणामास्त्वयि सन्त्येव नो विभो}% ३१

\twolineshloka
{तथापि भक्तरक्षार्थं धर्मस्थापनहेतवे}
{करोषि जन्मकर्माणि ह्यनुरूपगुणानि च}% ३२

\twolineshloka
{त्वया मात्स्यं वपुर्धृत्वा शङ्खस्तु निहतोसुरः}
{वेदाः सुरक्षिता ब्रह्मन्महापुरुषपूर्वज}% ३३

\twolineshloka
{शेषो न वेत्ति महि ते भारत्यपि महेश्वरी}
{किमुतान्ये महाविष्णो मादृशास्तु कुबुद्धयः}% ३४

\twolineshloka
{मनसा त्वां न चाप्नोति वागियं परमेश्वरी}
{तस्मादहं कथं त्वां वै स्तोतुं स्यामीश्वरः प्रभो}% ३५

\twolineshloka
{इति स्तुत्वा स शिरसा प्रणाममकरोन्मुहुः}
{गद्गदस्वरसंयुक्तो रोमहर्षाङ्किताङ्गकः}% ३६

\twolineshloka
{इति स्तुत्या प्रहृष्टात्मा भगवान्पुरुषोत्तमः}
{उवाच वचनं सत्यं राजानं प्रति सार्थकम्}% ३७

\uvacha{श्रीभगवानुवाच}

\twolineshloka
{तव स्तुत्या प्रहर्षोऽभून्मम राजन्महामते}
{जानीहि त्वं महाराज मां च प्रकृतितः परम्}% ३८

\twolineshloka
{नैवेद्यभक्षणं त्वं हि शीघ्रं कुरु मनोहरम्}
{चतुर्भुजत्वमाप्तः सन्गन्तासि परमं पदम्}% ३९

\twolineshloka
{त्वत्कृत्स्तुतिरत्नेन यो मां स्तोष्यति मानवः}
{तस्यापि दर्शनं दास्ये भुक्तिमुक्तिवरप्रदम्}% ४०

\twolineshloka
{इत्येवं वचनं राजा श्रुत्वा भगवतोदितम्}
{नैवेद्यभक्षणं चक्रे चतुर्भिः सह सेवकैः}% ४१

\twolineshloka
{ततो विमानं सम्प्राप्तं किङ्किणीजालमण्डितम्}
{अप्सरोवृन्दसंसेव्यं सर्वभोगसमन्वितम्}% ४२

\twolineshloka
{पुरुषोत्तमसंज्ञं च पश्यन्राजा स धार्मिकः}
{ववन्दे चरणौ तस्य कृपापात्रकृतात्मकः}% ४३

\twolineshloka
{तदाज्ञया विमाने स आरुह्य महिलायुतः}
{जगाम पश्यतस्तस्य दिवि वैकुण्ठमद्भुतम्}% ४४

\twolineshloka
{मन्त्री धर्मपरो राज्ञः सर्वधर्मविदुत्तमः}
{ययौ साकं विमानेन ललनावृन्दसेवितः}% ४५

\twolineshloka
{तापसब्राह्मणस्तत्र सर्वतीर्थावगाहकः}
{चतुर्भुजत्वं सम्प्राप्तो ययौ देवैर्विमानिभिः}% ४६

\twolineshloka
{करम्बोऽपि महाराज गानपुण्येन दर्शनम्}
{प्राप्तो ययौ सुरावासं सर्वदेवादिदुर्ल्लभम्}% ४७

\twolineshloka
{सर्वे प्रचलिता विष्णुलोकं परममद्भुतम्}
{चतुर्भुजाः शङ्खचक्रगदापाथोजधारिणः}% ४८

\twolineshloka
{सर्वे मेघश्रियः शुद्धा लसदम्भोजपाणयः}
{हारकेयूरकटकैर्भूषिताङ्गा ययुर्दिवम्}% ४९

\twolineshloka
{तद्विमानावलीर्दृष्ट्वा लोकैः प्रकृतिभिस्तदा}
{दुन्दुभीनां तु निर्घोषस्तैः कृतः कर्णगोचरः}% ५०

\twolineshloka
{तदैको ब्राह्मणो ह्यासीद्विष्णुपादाब्जवल्लभः}
{गतस्तद्विरहाकृष्टचेता जातश्चतुर्भुजः}% ५१

\twolineshloka
{तच्चित्रं वीक्ष्य लोकास्ते प्रशंसन्तो महोदयम्}
{गङ्गासागरसंयोगे स्नात्वाऽगुस्तं पुरं प्रति}% ५२

\twolineshloka
{अहो भाग्यं भूमिपते रत्नग्रीवस्य सन्मतेः}
{जगामानेन देहेन तद्विष्णोः परमं पदम्}% ५३

\twolineshloka
{राजन्नसौ नीलगिरिः पुरुषोत्तमसत्कृतः}
{यं वीक्ष्यैव व्रजन्त्यद्धा वैकुण्ठं परमायनम्}% ५४

\twolineshloka
{एतन्नीलस्य माहात्म्यं यः शृणोति स भाग्यवान्}
{यः श्रावयति लोकान्वै तौ गच्छेतां परं पदम्}% ५५

\twolineshloka
{एतच्छ्रुत्वा तु दुःस्वप्नो नश्यति स्मृतिमात्रतः}
{प्रान्ते संसारनिस्तारं ददाति पुरुषोत्तमः}% ५६

\twolineshloka
{योऽसौ नीलाधिवासी च स रामः पुरुषोत्तमः}
{सीतासाक्षान्महालक्ष्मीः सर्वकारणकारणम्}% ५७

\twolineshloka
{हयमेधं चरित्वा स लोकान्वै पावयिष्यति}
{यन्नामब्रह्महत्यायाः प्रायश्चित्ते प्रदिश्यते}% ५८

\twolineshloka
{इदानीं त्वद्धयः प्राप्तो नीलेपर्वतसत्तमे}
{पुरुषोत्तमदेवं त्वं नमस्कुरु महामते}% ५९

\twolineshloka
{तत्र निष्पापिनो भूत्वा यास्यामः परमं पदम्}
{यस्य प्रसादाद्बहवो निस्तीर्णा भवसागरात्}% ६०

\twolineshloka
{एवं प्रवदतस्तस्य प्राप्तोऽश्वो नीलपर्वतम्}
{वायुवेगेन पृथिवीं कुर्वन्सङ्क्षुण्णमण्डलाम्}% ६१

\twolineshloka
{तदा राजापि तत्पृष्ठचारी नीलाभिधं गिरिम्}
{प्राप्तो गङ्गाब्धिसंयोगे स्नात्वागात्पुरुषोत्तमम्}% ६२

\twolineshloka
{स्तुत्वा नत्वा च देवेशं सुरासुरनमस्कृतम्}
{जातं कृतार्थमात्मानममन्यत स शत्रुहा}% ६३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे नीलगिरिमहिमवर्णनं नाम द्वाविंशोऽध्यायः॥२२॥

\sect{त्रयोविंशोऽध्यायः 5.23}

\uvacha{शेष उवाच}

\twolineshloka
{क्षणं स्थित्वा तृणान्यत्त्वा ययौ वाजी मनोजवः}
{वीरश्रेणीवृतः पत्रं भाले धृत्वा सचामरः}% १

\twolineshloka
{शत्रुघ्नेन सुवीरेण लक्ष्मीनिधि नृपेण च}
{पुष्कलेनोग्रवाहेन प्रतापाग्र्येण रक्षितः}% २

\twolineshloka
{ययौ पुरीं स चक्राङ्कां सुबाहुपरिरक्षिताम्}
{अनेकवीरकोटीभी रक्षितोऽनुगतः प्रभो}% ३

\twolineshloka
{तदा पुत्रोस्य दमनो मृगयामास्थितो महान्}
{ददर्शाश्वं भालपत्रं चन्दनादिकचर्चितम्}% ४

\twolineshloka
{विलोक्य सेवकं प्राह कस्याश्वो मेऽक्षिगोचरः}
{भाले पत्रं धृतं किं नु चामरं किन्तु शोभनम्}% ५

\twolineshloka
{इति राज्ञोवचः श्रुत्वा सेवकः प्रययौ ततः}
{यत्रासौ वर्तते वाजी भालपत्रः सुशोभनः}% ६

\twolineshloka
{गृहीत्वा तं केशसङ्घे रत्नमालाविभूषितम्}
{निनाय चाग्रे भूपस्य सुबाहुकुलधारिणः}% ७

\twolineshloka
{स पत्रं वाचयामास सुन्दराक्षरशोभितम्}
{अयोध्याधिपतिश्चासीद्राजा दशरथो बली}% ८

\twolineshloka
{तस्यात्मजो रामभद्रः सर्वशूरशिरोमणिः}
{नान्योस्ति तत्समः पृथ्व्यां धनुर्धरणविक्रमः}% ९

\twolineshloka
{तेनासौ मोचितो वाजी चन्दनादिकचर्चितः}
{तं पालयति धर्मात्मा शत्रुघ्नः परवीरहा}% १०

\twolineshloka
{ये च शूरा वयं वीरा धनुर्हस्ता इमे वयम्}
{ते गृह्णन्तु बलाद्वाहं रत्नमालाविभूषितम्}% ११

\twolineshloka
{तं च मोक्ष्यति शत्रुघ्नः सर्ववीरशिरोमणिः}
{अन्यथा पादयोस्तस्य प्रणतिं यान्तु धन्विनः}% १२

\twolineshloka
{इत्यभिप्रायमालोक्य जगाद नृपनन्दनः}
{राम एव धनुर्धारी न वयं क्षत्त्रियाः स्मृताः}% १३

\twolineshloka
{ताते मेऽवस्थिते पृथ्व्यां कोऽयं गर्वो महान्भुवि}
{प्राप्नोतु गर्वस्य फलं मम निर्मुक्तसायकैः}% १४

\twolineshloka
{अद्य मे निशिता बाणाः शत्रुघ्नं किंशुकं यथा}
{पुष्पितं विदधत्वद्धा क्षतावृतशरीरकम्}% १५

\twolineshloka
{दारयन्तु कपोलांश्च सायका मम दन्तिनाम्}
{अश्वान्पश्यन्तु शतशो रुधिरौघपरिप्लुतान्}% १६

\twolineshloka
{पिबन्तु योगिनीसङ्घा रुधिराणि नृमस्तकैः}
{शिवा भवन्तु सन्तुष्टा मद्वैरिक्रव्यभक्षणैः}% १७

\twolineshloka
{पश्यन्तु सुभटास्तस्य मम बाहुबलं महत्}
{कोदण्डदण्डनिर्मुक्ताः शरकोटीर्विमुञ्चतः}% १८

\twolineshloka
{इत्थमुक्त्वा महीपस्य तनुजो दमनाभिधः}
{स्वपुरं प्रेषयित्वा तं प्रहृष्टोऽभवदुद्भटः}% १९

\twolineshloka
{सेनापतिमुवाचेदं सज्जीकुरु महामते}
{सेनां परिमितां मह्यं वैरिवृन्दनिवारणे}% २०

\twolineshloka
{सज्जां सेनां विधायाशु सम्मुखो रणमण्डले}
{स्थितवान्या वदत्युग्रस्तावत्प्राप्ता हयानुगाः}% २१

\twolineshloka
{क्वासौ हयो महाराज्ञो भालपत्रेण चिह्नितः}
{पप्रच्छुस्ते तु चान्योन्यमतिव्याकुलिता मुहुः}% २२

\twolineshloka
{तावद्ददर्श पुरतः प्रतापाग्र्यः परन्तपः}
{सज्जीभूतं तु कटकं वीरशब्दनिनादितम्}% २३

\twolineshloka
{तत्रावदञ्जनाः केचिन्नीतोऽश्वोऽनेन भूपते}
{अन्यथा सम्मुखस्तिष्ठेत्कथं वीरो बलानुगः}% २४

\twolineshloka
{इत्याकर्ण्य प्रतापाग्र्यः प्रेषयामास सेवकम्}
{स गत्वा तत्र पप्रच्छ कुत्राश्वो रामभूपतेः}% २५

\twolineshloka
{केन नीतः कुतो नीतो रामं जानाति नो कुधीः}
{यं शक्रप्रमुखा देवा बलिमादाय सन्नताः}% २६

\twolineshloka
{तस्य वै धर्मराजस्य कुपितं तु बलं महत्}
{सर्वथा हि ग्रसिष्येत प्रणतिं चेन्न यास्यति}% २७

\twolineshloka
{इत्थमुक्तं समाकर्ण्य तदा राजसुतो बली}
{तं वै धिक्कारयामास वाग्जालेन सुदुर्मनाः}% २८

\twolineshloka
{मयानीतो यज्ञहयः पत्रचिह्नाद्यलङ्कृतः}
{ये शूरास्ते तु मां जित्वा मोचयन्तु बलादिह}% २९

\twolineshloka
{सेवकस्तद्वचः श्रुत्वा रोषपूर्णो हसन्ययौ}
{राज्ञे निवेदयामास यथावदुपवर्णितम्}% ३०

\twolineshloka
{तच्छ्रुत्वा रोषताम्राक्षः प्रतापाग्र्यो महाबलः}
{ययौ योद्धुं राजपुत्रं महावीरपुरस्कृतम्}% ३१

\twolineshloka
{रथेन कनकाङ्गेन चतुर्वाजिसुशोभिना}
{सुकूबरेण सर्वास्त्रपूरितेन ययौ बली}% ३२

\twolineshloka
{धनुष्टङ्कारयामास महाबलसमन्वितः}
{पुनःपुनर्जहासोच्चैः कोपादुद्गमिताश्रुकः}% ३३

\twolineshloka
{अश्ववाहा गजारूढाः खड्गोल्लसितपाणयः}
{अन्वयुस्ते प्रतापाग्र्यं रोषपूर्णाकुलेक्षणम्}% ३४

\twolineshloka
{हस्तिनः पत्तयश्चैव कोटिशः प्रधनोद्यताः}
{चिरकालमभीप्सन्तो रणं वीरेणकारितम्}% ३५

\twolineshloka
{तदोद्यतं समाज्ञाय रिपुसैन्यं नृपात्मजः}
{प्रत्युज्जगाम वीराग्र्यो महाबलपरीवृतः}% ३६

\twolineshloka
{सन्नद्धः कवची खड्गी शरासनधरो युवा}
{लीलयैव ययौ योद्धुं मृगराड्गजतामिव}% ३७

\twolineshloka
{तदा योधाः प्रकुपिताः परस्परवधैषिणः}
{छिन्धि भिन्धीति भाषन्तो रणकार्यविशारदाः}% ३८

\twolineshloka
{पत्तयः पत्तिसङ्घेन गजारूढाश्च सादिभिः}
{रथारूढा रथस्थैश्च वाहारूढाश्वसंस्थितैः}% ३९

\twolineshloka
{गजा भिन्ना द्विधा जाता हयाश्च द्विदलीकृताः}
{अनेकनरमस्तिष्कैर्मेदिनीपूरिता ह्यभूत्}% ४०

\twolineshloka
{तदा प्रकुपितो राजा प्रतापाग्र्यो महाबलः}
{स्वसैन्यकदनोद्युक्तं राजपुत्रं समीक्ष्य च}% ४१

\twolineshloka
{उवाच सारथिं तत्र प्रापयाश्वान्यतो मम}
{सैन्यस्य कदनासक्तो राजपुत्रो महारथः}% ४२

\twolineshloka
{अथ वीरशिरोरत्न नमिताङ्घ्रिर्नृपात्मजः}
{ययौ सम्मुखमेवास्य प्रतापाग्र्यस्य वीर्यवान्}% ४३

\twolineshloka
{सारथिः प्रापयामास प्रतापाग्र्यस्य वाजिनः}
{यत्रासौ दमनो वीरः सर्वशूरशिरोमणिः}% ४४

\twolineshloka
{गत्वा तमाह्वयामास राजपुत्रं रणोद्यतम्}
{रथे पुरटनिर्णिक्ते तिष्ठन्कोदण्डदण्डभृत्}% ४५

\twolineshloka
{रे राजपुत्र क शिशो त्वया बद्धोऽश्वसत्तमः}
{न ज्ञातोसि महाराजः सर्ववीरेन्द्र सेवितः}% ४६

\twolineshloka
{यस्य प्रतापं दैत्येन्द्रो न शक्तः सोढुमद्भुतम्}
{तस्य त्वं वाजिनं नीत्वा गतोऽसि पुटभेदनम्}% ४७

\twolineshloka
{मां जानीहि पुरः प्राप्तं कालरूपं तु वैरिणम्}
{मुञ्चाश्वमर्भ गच्छाशु बालक्रीडनकं कुरु}% ४८

\twolineshloka
{कस्यात्मजस्त्वं कुत्रत्यः कथं नोऽदीर्घदर्शिना}
{धृतोऽश्वस्त्वथ सञ्जाता घृणा मम शिशो त्वयि}% ४९

\twolineshloka
{इत्थमाकर्ण्य दमनः स्मितं चक्रे महामनाः}
{उवाच च प्रतापाग्र्यं तृणीकुर्वंश्च तद्बलम्}% ५०

\uvacha{दमन उवाच}

\twolineshloka
{मया बद्धो बलादश्वो नीतः स्वपुटभेदनम्}
{नार्पयिष्येऽद्य सप्राणः कुरु युद्धं महाबल}% ५१

\twolineshloka
{त्वया यदुक्तं बालस्त्वं गत्वा क्रीडनकं कुरु}
{तन्मे पश्य महाराज क्रीडनं रणमूर्धनि}% ५२

\uvacha{शेष उवाच}

\twolineshloka
{इत्युक्त्वा सगुणं चापं विधाय सुभुजां गजः}
{शराणां शतमाधत्त प्रतापाग्र्यस्य वक्षसि}% ५३

\twolineshloka
{सन्धाय बाणशतकं शङ्खं दध्मौ प्रतापवान्}
{तेन शङ्खनिनादेन कातराणां भयं ह्यभूत्}% ५४

\twolineshloka
{ताडयामास हृदये बाणानां शतकेन सः}
{प्रतापाग्र्यः प्रचिच्छेद लघुहस्तः सुपर्वणः}% ५५

\twolineshloka
{स बाणच्छेदनं दृष्ट्वा कुपितो व्यसृजच्छरान्}
{कङ्कपक्षान्वितांस्तीक्ष्णभल्लान्राजात्मजो बली}% ५६

\twolineshloka
{आकाशे भुवि मध्ये च बाणा ददृशिरेऽञ्चिताः}
{स्वनामचिह्नितास्तीक्ष्णधारापातसुशोभिताः}% ५७

\twolineshloka
{शरास्तद्बाहु हृदये लग्ना वह्निकणान्बहून्}
{सृजन्तः कुर्वते सैन्यदाहनं तदभून्महत्}% ५८

\twolineshloka
{प्रतापाग्र्यः प्रकुपितस्तिष्ठतिष्ठेति च ब्रुवन्}
{शरेण दशसङ्ख्येन ताडयामास मूर्धनि}% ५९

\twolineshloka
{ते बाणा राजपुत्रस्य ललाटे परिनिष्ठिताः}
{विराजन्ते स्म च मुने दशशाखास्तरोरिव}% ६०

\twolineshloka
{तेन बाणप्रहारेण विव्यथेन महामनाः}
{यष्टिकाप्रहतो यद्वत्कुञ्जरः सप्तवर्षकः}% ६१

\twolineshloka
{बाणान्धनुषि सन्धाय मुमोच त्रिशताञ्छुभान्}
{सुवर्णपुङ्खरचितान्महाकालानलोपमान्}% ६२

\twolineshloka
{ते बाणास्तु प्रतापाग्र्य वक्षो भित्त्वा गता ह्यधः}
{शोणिताक्ता यथा रामचन्द्र भक्ति पराङ्मुखाः}% ६३

\twolineshloka
{प्रतापाग्र्यः प्रकुपितः शरान्मुञ्चन्सहस्रशः}
{अकरोद्विरथं सूनुं सुबाहोस्तत्क्षणाद्द्रुतम्}% ६४

\twolineshloka
{चतुर्भिश्च तुरो वाहान्द्वाभ्यां ध्वजमशातयत्}
{एकेन सारथेः कायाच्छिरो मह्यामपातयत्}% ६५

\twolineshloka
{चतुर्भिस्ताडयामास तं सूनुं नृपतेः पुनः}
{तत्क्षणाच्चापमेकेन गुणयुक्तं तु चिच्छिदे}% ६६

\twolineshloka
{सोऽन्यरथं समारुह्य हयरत्नसुशोभितम्}
{धनुः करे समादाय सज्यं चक्रे महामनाः}% ६७

\twolineshloka
{प्रत्युवाच प्रतापाग्र्यं त्वया विक्रान्तमद्भुतम्}
{पश्येदानीं पराक्रान्तिं धनुषो मम सद्भट}% ६८

\twolineshloka
{एवमुक्त्वा तु दमनो बाणान्दश समाददे}
{चतुर्भिश्चतुरो वाहान्निनाय यमसादनम्}% ६९

\twolineshloka
{चतुर्भिस्तिलशः कृत्तो रथश्चक्रसमन्वितः}
{एकेन हृदि विव्याध बाणेनैकेन सारथिम्}% ७०

\twolineshloka
{जगर्ज शङ्खमापूर्य शङ्खशब्दसमन्वितः}
{तत्कर्म पूजयामास साधु वीर महाबल}% ७१

\twolineshloka
{इति विक्रान्तमालोक्य प्रतापाग्र्यो रुषान्वितः}
{अन्यं रथं समास्थाय ययौ योद्धुं नृपात्मजम्}% ७२

\twolineshloka
{उवाच वीर पश्य त्वं मम विक्रान्तमद्भुतम्}
{इत्युक्त्वाशु मुमोचौघाञ्छराणां शितपर्वणाम्}% ७३

\twolineshloka
{शराः सर्वत्र दृश्यन्ते कुञ्जरेषु हयेषु च}
{परब्रह्मेव सर्वत्र व्याप्ताश्चान्तरगोचराः}% ७४

तं राजपुत्रं शितबाणकोटिभि -

र्व्याप्तं विधायाशु जगर्ज विक्रमी

\twolineshloka
{संहर्षयन्स्वीयगणान्परान्महान्}
{कुर्वन्हृदा शून्यतमान्गतासुकान्}% ७५

स राजपुत्रः शितसायकव्रजैः

सम्पूर्णमात्मानमवेक्ष्य रोषितः

\twolineshloka
{जग्राह शस्त्राणि दुरन्तविक्रमो}
{धनुश्च धुन्वन्भुजदण्डयोर्महान्}% ७६

\twolineshloka
{चकर्त सर्वाण्यस्त्राणि शस्त्राणि च महाबलः}
{रोषताम्रेक्षणो मुञ्चञ्छरान्वैरिविदारिणः}% ७७

\twolineshloka
{तच्छस्त्रजालं निर्धूय राजपुत्रो जगाद तम्}
{क्षमस्वैकं प्रहारं मे यदि शूरोसि मारिष}% ७८

\twolineshloka
{यद्यनेन भवन्तं वै रथाच्चेत्पातयामि न}
{प्रतिज्ञां शृणु मे वीर मम गर्वेण निर्मिताम्}% ७९

\twolineshloka
{वेदं निन्दन्ति ये मत्ता हेतुवादविचक्षणाः}
{तेषां पापं ममैवास्तु नरकार्णवमज्जकम्}% ८०

\twolineshloka
{इत्युक्त्वा बाणमासाद्य कोदण्डे कालसन्निभम्}
{ज्वालामालाकुलं तीक्ष्णं निषङ्गादुद्धृतं वरम्}% ८१

\twolineshloka
{स मुक्तो नृपवर्येण हृदि लक्ष्यीकृतः शरः}
{जगाम तरसा तं वै कालानलसमप्रभः}% ८२

\twolineshloka
{प्रतापाग्र्यः शरं दृष्ट्वा स्वपातनसमुद्यतम्}
{बाणान्धनुष्यथाधत्त शरच्छेदायवै शितान्}% ८३

\twolineshloka
{स बाणः सर्वबाणांस्तांश्छिन्दन्मध्यत एव हि}
{जगाम वै प्रतापाग्र्यहृदयं धैर्यसंयुतम्}% ८४

\twolineshloka
{संलग्नो हृदि नालीकः प्रविवेश तदन्तरम्}
{राजाकृतप्रहारस्तु पपात धरणीतले}% ८५

\twolineshloka
{मूर्च्छितं चेतनाहीनं रथोपस्थाद्गतं भुवि}
{सारथिस्तं समादायापोवाह रणमण्डलात्}% ८६

\twolineshloka
{हाहाकारोमहानासीद्बलं भग्नं गतं ततः}
{यत्र शत्रुघ्ननामासौ वीरकोटिपरीवृतः}% ८७

\twolineshloka
{राजात्मजो जयं प्राप्य प्रतापाग्र्यं विजित्य सः}
{प्रतीक्षां तु चकारास्य शत्रुघ्नस्य च भूपतेः}% ८८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे राजपुत्रयुद्धकथनं नाम त्रयोविंशोऽध्यायः॥२३॥

\sect{चतुर्विंशतितमोऽध्यायः 5.24}

\uvacha{शेष उवाच}

\twolineshloka
{शत्रुघ्नस्तु क्रुधाविष्टो दन्तान्दन्तैर्विनिष्पिषन्}
{हस्तौ धुन्वंल्लेलिहानमधरं जिह्वया सकृत्}% १

\twolineshloka
{पुनः पुनस्तान्पप्रच्छ केनाश्वो नीयते मम}
{प्रतापाग्र्यः केन जितः सर्वशूरशिरोमणिः}% २

\twolineshloka
{सेवकास्ते तदा प्रोचुर्दमनो नाम शत्रुहन्}
{सुबाहुजः प्रतापाग्र्यं जितवान्हयमाहरत्}% ३

\twolineshloka
{इति श्रुत्वा हयं नीतं दमनेन स्ववैरिणा}
{आजगाम स वेगेन यत्राभूद्रणमण्डलम्}% ४

\twolineshloka
{तत्रापश्यत्स शत्रुघ्नो गजान्दीर्णकपोलकान्}
{पर्वतानिव रक्तोदे मज्जमानान्मदोद्धतान्}% ५

\twolineshloka
{हयास्तत्र निजारोहकर्तृभिः सहिताः क्षताः}
{मृता वीरेण ददृशे शत्रुघ्नेन सुकोपिना}% ६

\twolineshloka
{नरान्रथान्गजान्भग्नान्वीक्षमाणः स शत्रुहा}
{अतीव चुक्रुधे यद्वत्प्रलये प्रलयार्णवः}% ७

\twolineshloka
{पुरतो दमनं वीक्ष्य हयनेतारमुद्भटम्}
{प्रतापाग्र्यस्य जेतारं तृणीकृत्य निजं बलम्}% ८

\twolineshloka
{तदा राजा प्रत्युवाच योधान्कोपाकुलेक्षणः}
{कोऽसौ दमन जेताऽत्र सर्वशस्त्रास्त्रधारकः}% ९

\twolineshloka
{यो वै राजसुतं वीरं रणकर्मविशारदम्}
{जेष्यत्यस्त्रेण निर्भीतः सज्जीभूतो भवत्वयम्}% १०

\twolineshloka
{इति वाक्यं समाकर्ण्य पुष्कलः परवीरहा}
{दमनं जेतुमुद्युक्तो जगाद वचनं त्विदम्}% ११

\twolineshloka
{स्वामिन्क्वायं दमनकः क्व तेऽपरिमितं बलम्}
{जेष्येऽहं त्वत्प्रतापेन गच्छाम्येष महामते}% १२

\twolineshloka
{सेवके मयि युद्धाय स्थिते कैर्नीयते हयः}
{रघुनाथप्रतापोऽयं सर्वं कृत्यं करिष्यति}% १३

\twolineshloka
{स्वामिञ्छृणु प्रतिज्ञां मे तव मोदप्रदायिनीम्}
{विजेष्ये दमनं युद्धे रणकर्मविचक्षणम्}% १४

\twolineshloka
{रामचन्द्रपदाम्भोजमध्वास्वादवियोगिनाम्}
{यदघं तु भवेत्तन्मे दमनं न जयेयदि}% १५

\twolineshloka
{पुत्रो यो मातृपादान्यत्तीर्थं मत्वा तया सह}
{विरुद्ध्येत्तत्तमो मह्यं न जयेदमनं यदि}% १६

\twolineshloka
{अद्य मद्बाणनिर्भिन्न महोरस्को नृपाङ्गजः}
{अलङ्करोतु प्रधने भूतलं शयनेन हि}% १७

\uvacha{शेष उवाच}

\twolineshloka
{इति प्रतिज्ञामाकर्ण्य पुष्कलस्य रघूद्वहः}
{जहर्ष चित्ते तेजस्वी निदिदेश रणं प्रति}% १८

\twolineshloka
{आज्ञप्तोऽसौ ययौ सैन्यैर्बहुभिः परिवारितः}
{यत्रास्ते दमनो राजपुत्रः शूरकुलोद्भवः}% १९

\twolineshloka
{दमनोऽपि तमाज्ञाय ह्यागतं रणमण्डले}
{प्रत्युज्जगाम वीराग्र्यः स्वसैन्यपरिवारितः}% २०

\twolineshloka
{अन्योन्यं तौ सम्मिलितौ रथस्थौ रथशोभिनौ}
{समरे शक्रदैत्यौ किं युद्धार्थं रणमागतौ}% २१

\twolineshloka
{उवाच पुष्कलस्तं वै राजपुत्रं महाबलम्}
{राजपुत्र दमनक मां जानीहि समागतम्}% २२

\twolineshloka
{स प्रतिज्ञं तु युद्धाय भरतात्मजमुद्भटम्}
{पुष्कलेन स्वनाम्ना च लक्षितं विद्धिसत्तम}% २३

\twolineshloka
{रघुनाथपदाम्भोज नित्यसेवामधुव्रतम्}
{त्वां जेष्ये शस्त्रसङ्घेनसज्जीभव महामते}% २४

\twolineshloka
{इति वाक्यं समाकर्ण्य दमनः परवीरहा}
{प्रत्युवाच हसन्वाग्मी निर्भयोद्दृष्टविक्रमः}% २५

\twolineshloka
{सुबाहुपुत्रं दमनं पितृभक्ति हृताघकम्}
{विद्धि मामश्वनेतारं शत्रुघ्नस्य महीपतेः}% २६

\twolineshloka
{जयो दैवविसृष्टोऽयं यस्य चालङ्करिष्यति}
{स प्राप्नोति निरीक्षस्व बलं मे रणमूर्धनि}% २७

\twolineshloka
{इत्युक्त्वा स शरं चापं विधायाकर्णपूरितम्}
{मुमोच बाणान्निशितान्वैरिप्राणापहारिणः}% २८

\twolineshloka
{ते बाणास्त्वाविलीभूताश्छादयामासुरम्बरम्}
{सूर्यभानुप्रभा यत्र बाणच्छायानिवारिता}% २९

\twolineshloka
{गजानां कटभित्त्योघे लग्ना सायकसन्ततिः}
{अलङ्करोति धातूनां रागा इव विचित्रिताः}% ३०

\twolineshloka
{पतितास्तत्र दृश्यन्ते नरा वाहा गजा रथाः}
{शरव्रातेन नृपतेः सुतेन परिताडिताः}% ३१

\twolineshloka
{तद्विक्रान्तं समालोक्य पुष्कलः परवीरहा}
{शराणां छायया व्याप्तं रणमण्डलमीक्ष्य च}% ३२

\twolineshloka
{शरासने समाधत्त बाणं वह्न्यभिमन्त्रितम्}
{आचम्य सम्यग्विधिवन्मोचयामास सायकम्}% ३३

\twolineshloka
{ततोऽग्निप्रादुरभवत्तत्र सङ्ग्राममूर्धनि}
{ज्वालाभिर्विलिहन्व्योम प्रलयाग्निरिवोत्थितः}% ३४

\twolineshloka
{ततोऽस्य सैन्यं निर्दग्धं त्रासं प्राप्तं रणाङ्गणे}
{पलायनपरं जातं वह्निज्वालाभिपीडितम्}% ३५

\twolineshloka
{छत्राणि तु प्रदग्धानि चन्द्राकाराणि धन्विनाम्}
{दृश्यन्ते जातरूपाभ कान्तिधारीणि तत्र ह}% ३६

\twolineshloka
{हया दग्धाः पलायन्ते केसरेषु च वैरिणाम्}
{रथा अपि गता दाहं सुकूबरसमन्विताः}% ३७

\twolineshloka
{मणिमाणिक्यरत्नानि वहन्तः करभास्ततः}
{पलायन्ते दहनभू ज्वालामालाभिपीडिताः}% ३८

\twolineshloka
{कुत्रचिद्दन्तिनो नष्टाः कुत्रचिद्धयसादिनः}
{कुत्रचित्पत्तयो नष्टा वह्निदग्धकलेवराः}% ३९

\twolineshloka
{शराः सर्वे नृपसुतप्रमुक्ताः प्रलयं गताः}
{आशुशुक्षणिकीलाभिर्भस्मीभूताः समन्ततः}% ४०

\twolineshloka
{तदा स्वसैन्ये दग्धे च दमनो रोषपूरितः}
{सर्वास्त्रवित्तच्छान्त्यर्थं वारुणास्त्रमथा ददे}% ४१

\twolineshloka
{वारुणं वह्निशान्त्यर्थं मुक्तं तेन महीभृता}
{आप्लावयद्बलं तस्य रथवाजिसमाकुलम्}% ४२

\twolineshloka
{रथा विप्लावितास्तोये दृश्यन्ते परिपन्थिनाम्}
{गजाश्चापि परिप्लुष्टाः स्वीयाः शान्तिमुपागताः}% ४३

\twolineshloka
{वह्निश्च शान्तिमगमदग्न्यस्त्र परिमोचितः}
{शान्तिमाप बलं स्वीयं वह्निज्वालाभिपीडितम्}% ४४

\twolineshloka
{कम्पिताः शीततोयेन सीत्कुर्वन्ति च वैरिणः}
{करकावृष्टिभिः क्षिप्ता वायुना च प्रपीडिताः}% ४५

\twolineshloka
{तदा स्वबलमालोक्य तोयपूरेण पीडितम्}
{कम्पितं क्षुभितं नष्टं वारुणेन विनिर्हृतम्}% ४६

\twolineshloka
{तदातिकोपताम्राक्षः पुष्कलो भरतात्मजः}
{वायव्यास्त्रं समाधत्त धनुष्येकं महाशरम्}% ४७

\twolineshloka
{ततो वायुर्महानासीद्वायव्यास्त्रप्रचोदितः}
{नाशयामास वेगेन घनानीकमुपस्थितम्}% ४८

\twolineshloka
{वायुना स्फालिता नागाः परस्परसमाहताः}
{अश्वाश्च संहतान्योन्यं स्वस्वारोहसमन्विताः}% ४९

\twolineshloka
{नराः प्रभञ्जनोद्धूता मुक्तकेशा निरोजसः}
{पतन्तोऽत्र समीक्ष्यन्ते वेताला इव भूगताः}% ५०

\twolineshloka
{वायुना स्वबलं सर्वं परिभूतं विलोक्य सः}
{राजपुत्रः पर्वतास्त्रं धनुष्येवं समादधे}% ५१

\twolineshloka
{तदा तु पर्वताः पेतुर्मस्तकोपरि युध्यताम्}
{वायुः सञ्च्छादितस्तैस्तु न प्रचक्राम कुत्रचित्}% ५२

\twolineshloka
{पुष्कलो वज्रसंज्ञं तु समाधत्त शरासने}
{वज्रेण कृत्तास्ते सर्वे जाताश्च तिलशः क्षणात्}% ५३

\twolineshloka
{वज्रं नगान्रजः शेषान्कृत्वा बाणाभिमन्त्रितम्}
{राजपुत्रोरसि प्रोच्चैः पपात स्वनवद्भृशम्}% ५४

\twolineshloka
{सत्वाकुलितचेतस्को हृदि विद्धः क्षतो भृशम्}
{विव्यथे बलवान्वीरः कश्मलं परमाप सः}% ५५

\twolineshloka
{तं वै कश्मलितं दृष्ट्वा सारथिर्नयकोविदः}
{अपोवाह रणात्तस्मात्क्रोशमात्रं नरेन्द्रजम्}% ५६

\twolineshloka
{ततो योधा राजसूनोः प्रणष्टाः प्रपलायिताः}
{गत्वा पुरीं समाचख्युः कश्मलस्थं नृपात्मजम्}% ५७

\twolineshloka
{पुष्कलो जयमाप्यैवं रणमूर्धनि धर्मवित्}
{न प्रहर्तुं पुनः शक्तो रघुनाथवचः स्मरन्}% ५८

\twolineshloka
{ततो दुन्दुभिनिर्घोषो जयशब्दो महानभूत्}
{साधुसाध्विति वाचश्च प्रावर्तन्त मनोहराः}% ५९

\twolineshloka
{हर्षं प्राप स शत्रुघ्नो जयिनं वीक्ष्य पुष्कलम्}
{प्रशशंस सुमत्यादि मन्त्रिभिः परिवारितः}% ६०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे पुष्कलविजयो नाम चतुर्विंशतितमोऽध्यायः॥२४॥

\sect{पञ्चविंशोऽध्यायः 5.25}

\uvacha{शेष उवाच}

\twolineshloka
{अथ वीक्ष्य भटान्निजान्नृपो रुधिरौघेण परिप्लुताङ्गकान्}
{सुखमाप न वै शुशोच तान्परिपप्रच्छ सुतस्य चेष्टितम्}% १

\twolineshloka
{गदताखिलकर्म तस्य वै स कथं चाहरदश्ववर्यकम्}
{कथयन्तु पुनः कियद्बलं बत वीराः कति योद्धुमागताः}% २

\twolineshloka
{अथ शत्रुबलोन्मुखः कथं मम वीरो दमनो रणं व्यधात्}
{विजयं च विधाय दुर्जयं किल वीरं बत कोऽप्यशातयत्}% ३

\twolineshloka
{इत्याकर्ण्य वचो राज्ञः प्रत्यूचुस्तेऽस्य सेवकाः}
{क्षतजेन परिक्लिन्न गात्रवस्त्रादिधारिणः}% ४

\twolineshloka
{राजन्नश्वं समालोक्य पत्रचिह्नाद्यलङ्कृतम्}
{ग्राहयामास गर्वेण तृणीकृत्य रघूत्तमम्}% ५

\twolineshloka
{ततो हयानुगः प्राप्तः स्वल्पसैन्यसमावृतः}
{तेन साकमभूद्युद्धं तुमुलं रोमहर्षणम्}% ६

\twolineshloka
{तं मूर्च्छितं ततः कृत्वा तव पुत्रः स्वसायकैः}
{यावत्तिष्ठत्यथायातः शत्रुघ्नः स्वबलैर्वृतः}% ७

\twolineshloka
{ततो युद्धं महदभूच्छस्त्रास्त्रपरिबृंहितम्}
{बहुशो जयमापेदे तव पुत्रो महाबलः}% ८

\twolineshloka
{इदानीं तेन मुक्त्वास्त्रं शत्रुघ्नभ्रातृसूनुना}
{मूर्च्छितः प्रधने राजन्कृतो वीरः सुतस्तव}% ९

\twolineshloka
{इति वाक्यं समाकर्ण्य रोषशोकसमन्वितः}
{स्थगिताङ्ग इवासीत्स समुद्र इव पर्वणि}% १०

\twolineshloka
{उवाच सेनाधिपतिं रोषप्रस्फुरिताधरः}
{दन्तैर्दताँल्लिहन्नोष्ठं जिह्वया शोककर्शितः}% ११

\twolineshloka
{सेनापते कुरुष्वारान्मम सेनां तु सज्जिताम्}
{योत्स्ये रामस्य सुभटैर्ममपुत्रोपघातकैः}% १२

\twolineshloka
{अद्याहं मम पुत्रस्य दुःखदं निशितैः शरैः}
{पातयिष्ये यदि ह्येनं रक्षितापि महेश्वरः}% १३

\twolineshloka
{सेनापतिरिदं वाक्यं प्रोक्तं सुभुजभूपतेः}
{निशम्य च तथा कृत्वा सज्जीभूतो भवत्स्वयम्}% १४

\twolineshloka
{राज्ञे निवेदयामास ससज्जां चतुरङ्गिणीम्}
{सेनां कालबलप्रख्यां हतदुर्जनकोटिकाम्}% १५

\twolineshloka
{श्रुत्वा सेनापतेर्वाक्यं सुबाहुः परवीरहा}
{निर्जगाम ततो यत्र शत्रुघ्नः स्वसुतार्दनः}% १६

\twolineshloka
{कुञ्जरैश्च मदोन्मत्तैर्हयैश्चापि मनोजवैः}
{रथैश्च सर्वशस्त्रास्त्रपूरितै रिपुजेतृभिः}% १७

\twolineshloka
{भूश्चकम्पे तदा तत्र सैन्यभारेण भूरिणा}
{सम्मर्दः सुमहानासीत्तत्र सैन्ये विसर्पति}% १८

\twolineshloka
{राजानं निर्गतं दृष्ट्वा रथेन कनकाङ्गिना}
{शत्रुघ्नबलमुद्युक्तं सर्ववैरिप्रहारकम्}% १९

\twolineshloka
{सुकेतुस्तस्य वै भ्राता गदायुद्धविशारदः}
{रथेनाश्वा जगामायं सर्वशस्त्रास्त्रपूरितः}% २०

\twolineshloka
{चित्राङ्गस्तु सुतो राज्ञः सर्वयुद्धविचक्षणः}
{जगाम स्वरथेनाशु शत्रुघ्नबलमुन्मदम्}% २१

\twolineshloka
{तस्यानुजो विचित्राख्यो विचित्ररणकोविदः}
{ययौ रथेन हैमेन भ्रातृदुःखेन पीडितः}% २२

\twolineshloka
{अन्ये शूरा महेष्वासाः सर्वशस्त्रास्त्रकोविदाः}
{ययुर्नृपसमादिष्टाः प्रधनं वीरपूरितम्}% २३

\twolineshloka
{राजा सुबाहुः संरोषादागतः प्रधनाङ्गणे}
{विलोकयामास सुतं मूर्च्छितं शरपीडितम्}% २४

\twolineshloka
{रथोपस्थस्थितं मूढं स्वसुतं दमनाभिधम्}
{वीक्ष्य दुःखं मुहुः प्राप वीजयामास पल्लवैः}% २५

\twolineshloka
{जलेन सिक्तः संस्पृष्टो राज्ञा कोमलपाणिना}
{संज्ञामाप शनैर्वीरो दमनः परमास्त्रवित्}% २६

\twolineshloka
{उत्थितः क्व धनुर्मेऽस्ति क्व पुष्कल इतो गतः}
{संसज्य समरं त्यक्त्वा मद्बाणव्रणपीडितः}% २७

\twolineshloka
{इति वाक्यं समाकर्ण्य सुबाहुः पुत्रभाषितम्}
{परमं हर्षमापेदे परिरभ्य सुतं स्वकम्}% २८

\twolineshloka
{दमनो वीक्ष्य जनकं नृपं नम्रशिरोधरः}
{पपात पादयोर्भक्त्या क्षतदेहोऽस्त्रराजिभिः}% २९

\twolineshloka
{स्वसुतं रथसंस्थं तु विधाय नृपतिः पुनः}
{जगाद सेनाधिपतिं रणकर्मविशारदः}% ३०

\twolineshloka
{व्यूहं रचय सङ्ग्रामे क्रौञ्चाख्यं रिपुदुर्जयम्}
{यमाविश्य जये सैन्यं शत्रुघ्नस्य महीपतेः}% ३१

तद्वाक्यमाकर्ण्य सुबाहुभूपतेः

क्रौञ्चाख्यसद्व्यूहविशेषमादधात्

\twolineshloka
{यन्नो विशन्ते सहसा रिपोर्गणा}
{महाबलाः शस्त्रसमूहधारिणः}% ३२

\twolineshloka
{मुखे सुकेतुस्तस्यासीद्गले चित्राङ्गसंज्ञकः}
{पक्षयो राजपुत्रौ द्वौ पुच्छे राजा प्रतिष्ठितः}% ३३

\twolineshloka
{मध्ये सैन्यं महत्तस्य चतुरङ्गैस्तु शोभितम्}
{कृत्वा न्यवेदयद्राज्ञे क्रौञ्चव्यूहं विचित्रितम्}% ३४

\twolineshloka
{राजा दृष्ट्वा सुसन्नद्धं क्रौञ्चव्यूहं सुनिर्मितम्}
{रणाय स्वमतिं चक्रे शत्रुघ्नकटके स्थितैः}% ३५

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुबाहुसैन्यसमागमो नाम पञ्चविंशोऽध्यायः॥२५॥

\sect{षड्विंशतितमोऽध्यायः 5.26}

\uvacha{शेष उवाच}

\twolineshloka
{शत्रुघ्नस्तद्बलं दृष्ट्वा भीषणाकृतिमेघवत्}
{हस्त्यश्वरथपादातैर्बहुभिः परिवारितम्}% १

\twolineshloka
{सुमतिं प्रत्युवाचेदं वचोगम्भीरशब्दयुक्}
{नानावाक्यविचारज्ञैः पण्डितैः परिसेवितः}% २

\uvacha{शत्रुघ्न उवाच}

\twolineshloka
{सुमते कस्य नगरं प्राप्तो मे हयसत्तमः}
{बलमेतन्निरीक्षेहं पयोदधितरङ्गवत्}% ३

\twolineshloka
{कस्यैतद्बलमुद्धर्षं चतुरङ्गसमन्वितम्}
{पुरतो भाति युद्धाय समुपस्थितमादरात्}% ४

\twolineshloka
{एतत्सर्वं समाचक्ष्व यथावत्पृच्छतो मम}
{यज्ज्ञात्वा युद्धसंस्थायै निर्दिशामि स्वकान्भटान्}% ५

\twolineshloka
{इति वाक्यं समाकर्ण्य सुमतिः शुभबुद्धिमान्}
{उवाच वचनं प्रीतः शत्रुघ्नं वैरितापनम्}% ६

\uvacha{सुमतिरुवाच}

\twolineshloka
{चक्राङ्का नगरी राजन्वर्तते सविधे शुभा}
{यस्यां सन्ति नराः पापरहिता विष्णुभक्तितः}% ७

\twolineshloka
{तस्याः पुर्याः पतिरयं सुबाहुर्धर्मवित्तमः}
{तवायं पुरतो भाति पुत्रपौत्रसमावृतः}% ८

\twolineshloka
{स्वदारनिरतो नित्यं परदारपराङ्मुखः}
{विष्णोः कथास्य कर्णस्थाना परार्थप्रकाशिनी}% ९

\twolineshloka
{परस्वं न समादत्ते षष्ठांशादधिकं नृपः}
{ब्राह्मणा विष्णुभक्त्यैव पूज्यन्ते तेन धर्मिणा}% १०

\twolineshloka
{नित्यं सेवारतो विष्णुपादपद्ममधुव्रतः}
{एष स्वधर्मनिरतः परधर्मपराङ्मुखः}% ११

\twolineshloka
{एतस्य बलतुल्यं हि न वीराणां बलं क्वचित्}
{पुत्रस्य पतनं श्रुत्वा रोषशोकसमाकुलः}% १२

\twolineshloka
{चतुरङ्गसमेतोऽयं युद्धाय समुपस्थितः}
{तवापि वीरा बहवो लक्ष्मीनिधिमुखा अमून्}% १३

\twolineshloka
{जेष्यन्ति शस्त्रसङ्घेन निर्दिशाशु परं हि तान्}
{शत्रुघ्नस्तद्वचः श्रुत्वा प्रोवाच स्वभटान्वरान्}% १४

\twolineshloka
{रणप्राप्तिभवोद्धर्षपूरपूरितमानसान्}
{क्रौञ्चव्यूहोऽद्य रचितः सुबाहुपरिसैनिकैः}% १५

\twolineshloka
{मुखपक्षस्थिता योधास्तान्को भेत्स्यति शस्त्रवित्}
{यस्य भेदे निजा शक्तिर्यो वीर विजयोद्यतः}% १६

\twolineshloka
{स गृह्णातु मदीयाद्धि पाणिपद्माच्च वीटकम्}
{तदा लक्ष्मीनिधिर्वीरो जग्राह क्रौञ्चभेदने}% १७

\twolineshloka
{सर्वशस्त्रास्त्रविद्वीरैर्बहुभिः परिवारितः}
{उवाच वचनं राजन्यास्येऽहं क्रौञ्चभेदने}% १८

\twolineshloka
{भार्गवः पूर्वमेवासीत्क्रौञ्चभेत्ता तथा ह्यहम्}
{तथान्यं वीरमावोचत्कोऽस्य सार्धं गमिष्यति}% १९

\twolineshloka
{पुष्कलः पृष्ठतस्तस्य यातुं चक्रे मतिं ततः}
{रिपुतापो नीलरत्न उग्राश्वो वीरमर्दनः}% २०

\twolineshloka
{सर्वे शत्रुघ्नसन्देशाद्ययुस्तत्क्रौञ्चभेदने}
{शत्रुघ्नोऽपि रथस्थश्च सर्वायुधधरः परः}% २१

\twolineshloka
{पृष्ठतोऽस्य परीयाय बहुभिः सैनिकैर्वृतः}
{तदा प्रचलितौ दृष्टावन्योन्यबलवारिधी}% २२

\twolineshloka
{प्रलयं कर्तुमुद्युक्तौ जगतः सुतरङ्गिणौ}
{तदा भेर्यः समाजघ्नुरुभयोः सेनयोर्दृढाः}% २३

\twolineshloka
{रणभेर्यः शङ्खनादाः श्रूयन्ते तत्र तत्र ह}
{हेषन्ते वाजिनस्तत्र गर्जन्ति द्विरदा भृशम्}% २४

\twolineshloka
{हुं हुं कुर्वन्ति वीराग्र्या नदन्ति रथनेमयः}
{तत्र प्रकुपिताः शूराः सुबाहुबलदर्पिताः}% २५

\twolineshloka
{छिन्धि भिन्धीति भाषन्तो दृश्यन्ते बहवो रणे}
{एवम्भूते रणोद्युक्ते सैन्ये शत्रुघ्नवैरिणोः}% २६

\onelineshloka*
{मुखसंस्थं सुकेतुं तं लक्ष्मीनिधिरुवाच ह}

\uvacha{लक्ष्मीनिधिरुवाच}

\onelineshloka
{जनकस्य सुतं विद्धि लक्ष्मीनिधिरिति स्मृतम्}% २७

\twolineshloka
{सर्वशस्त्रास्त्रकुशलं सर्वयुद्धविशारदम्}
{मुञ्चाश्वं रामचन्द्रस्य सर्वदानवदंशितुः}% २८

\twolineshloka
{नोचेन्मद्बाणनिर्भिन्नो यास्यसे यमसादनम्}
{इति ब्रुवन्तं वीराग्र्यं सुकेतुः सहसा त्वरन्}% २९

\twolineshloka
{सज्यं चापं विधायाशु बाणान्मुञ्चन्स्थिरोऽभवत्}
{ते बाणाः शितपर्वाणः स्वर्णपुङ्खाः समन्ततः}% ३०

दृश्यन्ते व्यापिनस्तत्र रणमध्ये सुदुर्भराः

तद्बाणजालं तरसा निहत्य

लक्ष्मीनिधिश्चापमथा ततज्यम्

\twolineshloka
{विधाय तस्योरसि बाणषट्कं}
{मुमोच तीक्ष्णं शितपर्वशोभितम्}% ३१

\twolineshloka
{तद्बाणाः सुभुजभ्रातुर्हृदयं संविदार्य च}
{गतास्ते भुवि दृश्यन्ते रुधिराक्ता मलीमसाः}% ३२

\twolineshloka
{तद्बाणभिन्नहृदयः सुकेतुः कोपपूरितः}
{जघानशरविंशत्या तीक्ष्णया नतपर्वया}% ३३

\twolineshloka
{उभौ बाणविभिन्नाङ्गावुभौ क्षतजविप्लुतौ}
{सैनिकैः परिदृश्यन्ते किंशुकाविव पुष्पितौ}% ३४

\twolineshloka
{मुञ्चन्तौ बाणकोटीश्च सन्दधन्तौ त्वरा शरान्}
{न केनापि विलक्ष्येते लघुहस्तौ महाबलौ}% ३५

\twolineshloka
{कुण्डलीकृत सच्चापौ वर्षन्तौ बाणधारया}
{नवाम्बुदाविव दिवि शक्रनिर्देशकारिणौ}% ३६

\twolineshloka
{तयोर्बाणा गजान्वाहान्नराञ्छूरान्विमस्तकान्}
{कुर्वन्तः केवलं दृष्टा न च सन्धानमोक्षयोः}% ३७

\twolineshloka
{पृथिवी सुभटैः पूर्णा सकिरीटैः सकुण्डलैः}
{धनुर्बाणकरै रोषसन्दष्टाधरयुग्मकैः}% ३८

\twolineshloka
{तयोः प्रयुद्ध्यतोर्दर्पात्सर्वशस्त्रास्त्रवेदिनोः}
{युद्धं समभवद्घोरं देवविस्मापनं महत्}% ३९

\twolineshloka
{सम्मर्दोऽभवदत्यन्तं वीरकोटिविदारणः}
{न केनचित्क्वचिद्दृष्टं शरजालान्तरेऽम्बरम्}% ४०

\twolineshloka
{तस्मिंस्तु समये लक्ष्मीनिधिर्वीरोऽरिमर्दनः}
{बाणांश्चापे समाधत्त वसुसङ्ख्यान्दृढाञ्छितान्}% ४१

\twolineshloka
{चतुर्भिस्तुरगान्वीरः सुकेतोरनयत्क्षयम्}
{एकेन ध्वजमत्युग्रं चिच्छेद तरसा हसन्}% ४२

\twolineshloka
{एकेन सारथेः कायाच्छिरोभूमावपातयत्}
{एकेन चापं सगुणमच्छिनद्रोषपूरितः}% ४३

\twolineshloka
{एकेन हृदि विव्याध सुकेतोर्वेगवान्नृपः}
{तत्कर्माद्भुतमुद्वीक्ष्य वीरा विस्मयमाययुः}% ४४

\twolineshloka
{सच्छिन्नधन्वा विरथो हताश्वो हतसारथिः}
{महतीं स गदां धृत्वा योद्घुकामोऽभ्युपेयिवान्}% ४५

\twolineshloka
{तमायान्तं समालक्ष्य गदायुद्धविशारदम्}
{महत्या गदया युक्तं रथादवततार सः}% ४६

\twolineshloka
{गदामादाय महतीं सर्वायसविनिर्मिताम्}
{जातरूपविचित्राङ्गीं सर्वशोभापुरस्कृताम्}% ४७

\twolineshloka
{लक्ष्मीनिधिर्भृशं क्रुद्धः सुकेतोर्वक्षसि त्वरन्}
{ताडयामास हृदये गदां वज्राग्निसन्निभाम्}% ४८

\twolineshloka
{गदया ताडितो वीरो नाकम्पत महामुने}
{मदोन्मत्तो यथा दन्ती बालेन स्रग्भिराहतः}% ४९

\twolineshloka
{उवाच तं स वीराग्र्यो नृपं लक्ष्मीनिधिं तदा}
{सहस्वैकं प्रहारं मे यदि शूरः परन्तप}% ५०

\twolineshloka
{इत्युक्त्वा ताडयामास ललाटे गदया भृशम्}
{गदया ताडितो भालेऽसृग्वमन्कुपितो भृशम्}% ५१

\twolineshloka
{मूर्ध्नि तं ताडयामास गदया कालरूपया}
{सुकेतुरपि तं स्कन्धे ताडयामास धर्मवित्}% ५२

\twolineshloka
{एवं भृशं प्रकुपितौ गदायुद्धविशारदौ}
{गदायुद्धं प्रकुर्वाणौ परस्परजयैषिणौ}% ५३

\twolineshloka
{अन्योन्याघातविमतौ परस्परवधोद्यतौ}
{न कोपि तत्र हीयेत न को जीयेत संयुगे}% ५४

\twolineshloka
{मूर्ध्नि भाले तथा स्कन्धे हृदि गात्रेषु सर्वतः}
{रुधिरौघ परिक्लिन्नौ महाबलपराक्रमौ}% ५५

\twolineshloka
{तदा लक्ष्मीनिधिः क्रुद्धो गदामुद्यम्य वेगवान्}
{जगाम प्रबलं हन्तुं हृदि राजानुजं बली}% ५६

\twolineshloka
{तमायान्तमथालोक्य स्वगदां महतीं दधत्}
{ययौ तं तरसा हन्तुं राजभ्राता बलाद्बलम्}% ५७

\twolineshloka
{गदां तेन विनिक्षिप्तां स्वकरे धृतवानयम्}
{तयैव गदया तस्य हृदि जघ्ने महाबलः}% ५८

\twolineshloka
{स्वगदां तेन वै नीतां दृष्ट्वा लक्ष्मीनिधिर्नृपः}
{बाहुयुद्धेन तं योद्धुमियेष बलवत्तमम्}% ५९

\twolineshloka
{तदा राजानुजः क्रुद्धो बाहुभ्यामुपगृह्य तम्}
{युयुधे सर्वयुद्धस्य ज्ञातावीरेषु सत्तमः}% ६०

\twolineshloka
{तदा लक्ष्मीनिधिस्तस्य हृदि जघ्ने स्वमुष्टिना}
{तदा सोपि शिरस्येनं मुष्टिमुद्यम्य चाहनत्}% ६१

\twolineshloka
{मुष्टिभिर्वज्रसङ्काशैस्तलस्फोटैश्च दारुणैः}
{अन्योन्यं जघ्नतुः क्रुद्धौ सन्दष्टाधरपल्लवौ}% ६२

\twolineshloka
{मुष्टी मुष्टि दन्ता दन्ति कचा कचि नखा नखि}
{उभयोरभवद्युद्धं तुमुलं रोमहर्षणम्}% ६३

\twolineshloka
{तदा प्रकुपितो भ्राता नृपतेश्च रणे नृपम्}
{गृहीत्वा भ्रामयित्वाथ पातयामास भूतले}% ६४

\twolineshloka
{लक्ष्मीनिधिः करे गृह्य तं नृपानुजमुच्चकैः}
{भ्रामयित्वा शतगुणं गजोपस्थे जघान तम्}% ६५

\twolineshloka
{स तदा पतितो भूमौ संज्ञां प्राप्य क्षणादनु}
{तथैव भ्रामयामास व्योम्नि वेगेन विक्रमी}% ६६

\twolineshloka
{एवं प्रयुध्यमानौ तौ बाहुयुद्धं गतौ पुनः}
{पादे पादं करे पाणिं हृदि हृद्वदने मुखम्}% ६७

\twolineshloka
{एवं परस्परं श्लिष्टौ परस्परवधैषिणौ}
{उभावपि पराक्रान्तावुभावपि मुमूर्च्छतुः}% ६८

\twolineshloka
{तद्दृष्ट्वा विस्मयं प्राप्ताः प्रशशंसुः सहस्रशः}
{धन्यो लक्ष्मीनिधिर्भूपो धन्यो राजानुजो बली}% ६९

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे गदायुद्धं नाम षड्विंशतितमोऽध्यायः॥२६॥

\sect{सप्तविंशतितमोऽध्यायः 5.27}

\uvacha{शेष उवाच}

\twolineshloka
{चित्राङ्गः क्रौञ्चकण्ठस्थो रथस्थो वीरशोभितः}
{गाहयामास तत्सैन्यं वाराह इव वारिधिम्}% १

\twolineshloka
{धनुर्विस्फार्य सुदृढं मेघनादनिनादितम्}
{मुमोच बाणान्निशितान्वैरिकोटिविदाहकान्}% २

\twolineshloka
{तद्बाणभिन्नसर्वाङ्गाः शेरते सुभटा भृशम्}
{सकिरीटतनुत्राणाः सन्दष्टदशनच्छदाः}% ३

\twolineshloka
{एवं प्रवृत्ते सङ्ग्रामे ययौ योद्धुं स पुष्कलः}
{मणिचित्रितमादाय चापं वैरिप्रतापनम्}% ४

\twolineshloka
{तयोः सङ्गतयोरूपं दृश्यतेऽतिमनोहरम्}
{पुरा तारकसङ्ग्रामे स्कन्दतारकयोर्यथा}% ५

\twolineshloka
{विस्फारयन्धनुः शीघ्रं सव्यसाची तु पुष्कलः}
{ताडयामास तं क्षिप्रं शरैः सन्नतपर्वभिः}% ६

\twolineshloka
{चित्राङ्गोऽपि रुषाक्रान्तः शरासन इषूञ्छितान्}
{दधद्व्यमुञ्चद्बहुशो रणमण्डलमूर्धनि}% ७

\twolineshloka
{नादानं न च सन्धानं न मोचनमथापि वा}
{दृष्टं तावेव सन्दृष्टौ कुण्डलीकृतचापिनौ}% ८

\twolineshloka
{तदासौ पुष्कलः क्रुद्धः शराणां शतकेन तम्}
{विव्याध वक्षःस्थलके महायोद्धारमुद्भटम्}% ९

\twolineshloka
{चित्राङ्गस्ताञ्शरान्सर्वांश्चिच्छेद तिलशः क्षणात्}
{ताडयामास चाङ्गेषु पुष्कलं शितसायकैः}% १०

\twolineshloka
{पुष्कलस्तद्रथं दिव्यं भ्रामकास्त्रेण शोभिना}
{नभसि भ्रामयामास तदद्भुतमिवाभवत्}% ११

\twolineshloka
{भ्रान्त्वा मुहूर्तमात्रं तु सरथो हयसंयुतः}
{स्थितिर्लेभेतिकष्टेन सन्धृतो रणमण्डले}% १२

\twolineshloka
{स चास्य विक्रमं दृष्ट्वा चित्राङ्गः कुपितो भृशम्}
{उवाच पुष्कलं धीमान्सर्वास्त्रेषु विशारदः}% १३

\uvacha{चित्राङ्ग उवाच}

\twolineshloka
{त्वया साधुकृतं कर्म सुभटैर्युधिसम्मतम्}
{मद्रथो वाजिसंयुक्तो भ्रामितो नभसि क्षणम्}% १४

\twolineshloka
{पराक्रमं समीक्षस्व ममापि सुभटेरितम्}
{आकाशचारी तु भवान्भवत्वमरपूजितः}% १५

\twolineshloka
{इत्युक्त्वा स मुमोचास्त्रं रणे परमदारुणम्}
{धनुषा परमास्त्रज्ञः सर्वधर्मविदुत्तमः}% १६

\twolineshloka
{तेन बाणेन संविद्धः खे बभ्राम पतङ्गवत्}
{सरथः सहयः सङ्ख्ये सध्वजश्च ससारथिः}% १७

\twolineshloka
{भ्रान्त्वा सरथवर्यस्तु नभसि त्वरयान्वितः}
{यावत्स्थितिं न लभते तावन्मुक्तोऽपरः शरः}% १८

\twolineshloka
{पुनश्च परिबभ्राम रथः सूतसमन्वितः}
{तत्कर्मवीक्ष्य पुत्रस्य राज्ञो विस्मयमाप सः}% १९

\twolineshloka
{कथञ्चित्स्थितिमप्याप पुष्कलः परवीरहा}
{रथं जघान बाणैश्च ससूतहयमस्य च}% २०

\twolineshloka
{सभग्नस्यन्दनो वीरः पुनरन्यं समाश्रितः}
{सोऽपि भग्नः शरैराशु पुष्कलेन रणाङ्गणे}% २१

\twolineshloka
{पुनरन्यं समास्थाय यावदायाति सम्मुखम्}
{तावद्बभञ्ज निशितैः सायकैस्तद्रथं पुनः}% २२

\twolineshloka
{एवं दश रथा भग्ना नृपतेरात्मजस्य हि}
{पुष्कलेन तु वीरेण महासंयुगशालिना}% २३

\twolineshloka
{तदा चित्राङ्गकः सङ्ख्ये रथे स्थित्वा विचित्रिते}
{आजगाम ह वेगेन पुष्कलं प्रति योधितुम्}% २४

\twolineshloka
{पुष्कलं पञ्चभिर्बाणैस्ताडयामास संयुगे}
{तैर्बाणैर्निहतोऽत्यतं विव्यथे भरतात्मजः}% २५

\twolineshloka
{सक्रुद्धश्चापमुद्यम्य बाणान्दश शितान्महान्}
{मुमोच हृदये तस्य स्वर्णपुङ्खसुशोभितान्}% २६

\twolineshloka
{ते बाणाः पपुरेतस्य रुधिरं बहुदारुणाः}
{पीत्वा पेतुः क्षितौ कूटसाक्षिणः पूर्वजा इव}% २७

\twolineshloka
{तदा चित्राङ्गकः क्रुद्धो भल्लान्पञ्च समाददे}
{मुमोच भाले पुत्रस्य भरतस्य महौजसः}% २८

\twolineshloka
{तैर्भल्लैराहतः क्रुद्धः शरासनवरे शरम्}
{दधत्प्रतिज्ञामकरोच्चित्राङ्गनिधनं प्रति}% २९

\twolineshloka
{शृणु वीर मम क्षिप्रं प्रतिज्ञां त्वद्वधाश्रिताम्}
{तज्ज्ञात्वा सावधानेन योद्धव्यं च त्वयात्र हि}% ३०

\twolineshloka
{बाणेनानेन चेत्त्वां वै न कुर्यां प्राणवर्जितम्}
{सतीं सन्दूष्य वनितां शीलाचारसुशोभिताम्}% ३१

\twolineshloka
{यो लोकः प्राप्यते लोकैर्यमस्य वशवर्तिभिः}
{स लोको मम वै भूयात्सत्यं मम प्रतिश्रुतम्}% ३२

\twolineshloka
{इति श्रेष्ठं वचः श्रुत्वा जहास परवीरहा}
{उवाच मतिमान्वीरः पुष्कलं वचनं शुभम्}% ३३

\twolineshloka
{मृत्युर्वै प्राणिनां भाव्यः सर्वत्रैव च सर्वदा}
{तस्मान्मे निधने दुःखं नास्ति शूरशिरोमणे}% ३४

\twolineshloka
{प्रतिज्ञा या कृता वीर त्वया वीरत्वशालिना}
{सा सत्यैव पुनर्मेऽद्य श्रूयतां व्याहृतं महत्}% ३५

\twolineshloka
{त्वद्बाणं मद्वधोद्युक्तं न च्छिन्द्यां यदि चेदहम्}
{तदा प्रतिज्ञां शृणु मे सर्ववीराभिमानिनः}% ३६

\twolineshloka
{तीर्थं जिगमिषोर्यो वै कुर्यात्स्वान्तविखण्डनम्}
{एकादशीव्रतादन्यज्जानाति व्रतमुच्चकैः}% ३७

\twolineshloka
{तस्य पापं ममैवास्तु प्रतिज्ञापरिघातिनः}
{इति वाक्यमुदीर्यैव तूष्णीम्भूतो धनुर्दधे}% ३८

\twolineshloka
{तदानेन निषङ्गात्स्वादुद्धृत्य सायकं वरम्}
{कथयामास विशदं वाक्यं शत्रुवधावहम्}% ३९

\uvacha{पुष्कल उवाच}

\twolineshloka
{यदि रामाङ्घ्रियुगुलं निष्कापट्येन चेतसा}
{उपासितं मया तर्हि मम वाक्यमृतं भवेत्}% ४०

\twolineshloka
{यदि स्वमहिलां भुक्त्वा नान्यां जानामिचेतसा}
{तेन सत्येन मे वाक्यं सत्यं भवतु सङ्गरे}% ४१

\twolineshloka
{इति वाक्यमुदीर्याशु बाणं धनुषि सन्धितम्}
{कालानलोपमं वीरशिरश्छेदनमाक्षिपत्}% ४२

\twolineshloka
{तं बाणं मुक्तमालोक्य स तु राजसुतो बली}
{बाणं शरासने धत्त तीक्ष्णं कालानलोपमम्}% ४३

\twolineshloka
{तेन बाणेन सञ्छिन्नो बाणः स्ववधउद्यतः}
{हाहाकारो महानासीच्छिन्ने तस्मिञ्छरे तदा}% ४४

\twolineshloka
{परार्धं पतितं भूमौ पूर्वार्धं फलसंयुतम्}
{शिरोधरां चकर्ताशु पद्मनालमिव क्षणात्}% ४५

\twolineshloka
{तदा भूमौ पतन्तं तु दृष्ट्वा तत्तस्यसैनिकाः}
{हाहाकृत्वा भृशं सर्वे पलायनपरागताः}% ४६

\twolineshloka
{पृथ्व्यां तन्मस्तकं श्रेष्ठं सकिरीटं सकुण्डलम्}
{शुशुभेऽतीव पतितं चन्द्रबिम्बं दिवो यथा}% ४७

\twolineshloka
{तं वीक्ष्य पतितं वीरः पुष्कलो भरतात्मजः}
{व्यगाहत व्यूहमिमं सर्ववीरैकशोभितम्}% ४८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे चित्राङ्गवधो नाम सप्तविंशतितमोऽध्यायः॥२७॥

\sect{अष्टाविंशतितमोऽध्यायः 5.28}

\uvacha{शेष उवाच}

\twolineshloka
{अथ पुत्रं समालोक्य पतितं व्यसुमुद्धतम्}
{विललाप भृशं राजा सुतदुःखेन दुःखितः}% १

\twolineshloka
{मूर्ध्नि सन्ताडयामास पाणिभ्यामतिदुःखितः}
{कम्पमानो भृशं चाश्रूण्यमुञ्चन्नयनाब्जयोः}% २

\twolineshloka
{गृहीत्वा पतितं वक्त्रं चन्द्रबिम्बमनोरमम्}
{पुष्कलेषु क्षतासृग्भिः क्लिन्नं कुण्डलशोभितम्}% ३

\twolineshloka
{कुटिलभ्रूयुगं श्रेष्ठं सन्दष्टाधरपल्लवम्}
{स चुम्बन्मुखपद्मेन विलपन्निदमब्रवीत्}% ४

हा पुत्र वीर कथमुत्सुकचेतसं मां

किं नेक्षसे विशदनेत्रयुगेन शूर

\twolineshloka
{किं मद्विनोदकथयारहितस्त्वमेव}
{रोषोदधिप्लुतमनाः किल लक्ष्यसे च}% ५

\twolineshloka
{वद पुत्र कथं मां त्वं प्रब्रूषे न हसन्पुनः}
{अमृतैर्मधुरास्वादैर्विनोदयसि पुत्रक}% ६

\twolineshloka
{शत्रुघ्नाश्वं गृहाण त्वं सितचामरशोभितम्}
{स्वर्णपत्रेण शोभाढ्यं त्यज निद्रां महामते}% ७

\twolineshloka
{एष प्रतापविशदः प्रतापाग्र्यः परन्तपः}
{धनुर्बिभ्रत्पुरो भाति पुष्कलः परवीरहा}% ८

\twolineshloka
{एनं वारय सत्तीक्ष्णैर्बाणैः कोदण्डनिर्गतैः}
{कथं त्वं रणमध्ये वै शेते वीरविमोहितः}% ९

\twolineshloka
{हस्तिनः पत्तयश्चैव रथारूढा भयार्दिताः}
{शरणं त्वां समायान्ति तानीक्षस्व महामते}% १०

\twolineshloka
{पुत्र त्वया विना सोढुं कथं शक्तो रणाङ्गणे}
{शत्रुघ्नसायकांस्तीक्ष्णांश्चण्डकोदण्डनिर्गतान्}% ११

\twolineshloka
{अतो मां तु त्वया हीनं को वा पालयितुं क्षमः}
{यदि त्यक्ष्यसि निद्रा त्वं जयायाहं क्षमस्तदा}% १२

\twolineshloka
{इत्थं विलप्य सुभृशं तताड हृदयं स्वकम्}
{बहुशः पाणिना राजा पुत्रदुःखेन दुःखितः}% १३

\twolineshloka
{तदा विचित्र दमनौ स्व स्व स्यन्दनसंस्थितौ}
{पितुश्चरणयोर्नत्वा ऊचतुः समयोचितम्}% १४

\twolineshloka
{राजन्नस्मासु जीवत्सु किं दुःखं हृदि तद्वद}
{वीराणां प्रधने मृत्युर्वाञ्च्छितो जायते महान्}% १५

\twolineshloka
{धन्योऽयं बत चित्राङ्गो यो वीर भुवि शोभते}
{सकिरीटस्तु सन्दष्टदन्तच्छदयुगः प्रभुः}% १६

\twolineshloka
{कथयाशु किमद्यैव कुर्वस्ते कार्यमीप्सितम्}
{शत्रुघ्नवाहिनीं सर्वां हन्व आवामनाथिनीम्}% १७

\twolineshloka
{अद्यैव पुष्कलं भ्रातुर्वधकारिणमाहवे}
{पातयावो रथाच्छित्त्वा शिरोमुकुटमण्डितम्}% १८

\twolineshloka
{त्यज शोकं सुदुःखार्तः कथं भासि महामते}
{आज्ञापयावां मानार्ह कुरु युद्धे मतिं तथा}% १९

\twolineshloka
{इति वाक्यं समाकर्ण्य पुत्रयोर्वीरमानिनोः}
{शोकं त्यक्त्वा महाराजो युद्धाय मतिमादधात्}% २०

\twolineshloka
{तावपि प्रतियोद्धारं वाञ्च्छन्तौ रणदुर्मदौ}
{जग्मतुः कटके शत्रोरनन्तभटपूरिते}% २१

\twolineshloka
{रिपुतापेन दमनो नीलरत्नेन चेतरः}
{युयुधाते रणे वीरौ प्रावृषीव बलाहकौ}% २२

\twolineshloka
{राजा कनकसन्नद्धे रथे मणिविचित्रिते}
{रत्नकूबरशोभाढ्ये तिष्ठंश्चापधरो बली}% २३

\twolineshloka
{ययौ योद्धुं तु शत्रुघ्नं वीरकोटभिरावृतम्}
{तृणीकुर्वन्महावीरान्धनुर्विद्याविशारदान्}% २४

\twolineshloka
{तं योद्धुमागतं दृष्ट्वा सुबाहुं रोषपूरितम्}
{पुत्रनाशेन कुर्वन्तं सर्वसैन्यवधादिकम्}% २५

\twolineshloka
{शत्रुघ्नपार्श्वसञ्चारी हनूमांस्तमुपाद्रवत्}
{नखायुधो महानादं कुर्वन्मेघ इवाहवे}% २६

\twolineshloka
{सुबाहुस्तं हनूमन्तमागच्छन्तं महारवम्}
{उवाच प्रहसन्वाक्यं रोषपूरितलोचनः}% २७

\twolineshloka
{क्व गतः पुष्कलो हत्वा मत्पुत्रं रणमण्डले}
{पातयाम्यद्य तस्याशु शिरो ज्वलितकुण्डलम्}% २८

\twolineshloka
{क्व शत्रुघ्नो वाहपालः क्व च रामः कुतो भटाः}
{प्राणहन्तारमायान्तं पश्यन्तु प्रधने तु माम्}% २९

\twolineshloka
{इति तद्वाक्यमाकर्ण्य हनूमान्निजगाद तम्}
{शत्रुघ्नो लवणच्छेत्ता वर्तते सैन्यपालकः}% ३०

\twolineshloka
{स कथं प्रधने युध्येत्सेवकेऽग्रे स्थिते नृप}
{मां विजित्य रणे तं च त्वं गन्तासि नरर्षभ}% ३१

\twolineshloka
{इत्युक्तवन्तं तरसा विव्याध दशसायकैः}
{हृदि वानरमत्युग्रं पर्वताग्र्यमिवस्थितम्}% ३२

\twolineshloka
{सबाणानागतांस्तांश्च गृहीत्वा करसम्पुटे}
{चूर्णयामास तिलशः शितान्वैरिविदारणान्}% ३३

\twolineshloka
{चूर्णयित्वा शरांस्तांस्तु निनदन्घनगर्जितैः}
{पुच्छेनावेष्ट्य तस्योच्चै रथं निन्ये महाबलः}% ३४

\twolineshloka
{तदा तं नृपवर्योऽसावाकाशे स्थित एव सः}
{लाङ्गूलं ताडयामास शिताग्रैः सायकैर्मुहुः}% ३५

\twolineshloka
{स ताडितस्तु पुच्छाग्रे शरैः सन्नतपर्वभिः}
{मुमोच तद्रथं दिव्यं कनकेन विचित्रितम्}% ३६

\twolineshloka
{स मुक्तस्तेन तरसा शरैस्तीक्ष्णैर्जघान तम्}
{हनूमन्तं कपिवरं रोषसम्पूरितेक्षणः}% ३७

\twolineshloka
{हनूमान्बाणविच्छिन्नः सर्वत्ररुधिराप्लुतः}
{महारोषं समाधत्त नृपोपरि कपीश्वरः}% ३८

\twolineshloka
{गृहीत्वा तस्य दंष्ट्राभी रथं हयसमन्वितम्}
{चूर्णयामस वेगेन तदद्भुतमिवाभवत्}% ३९

\twolineshloka
{स्वरथं भज्यमानं तु दृष्ट्वा राजा त्वरन्बली}
{अन्यं रथं समास्थाय युयुधे तं महाबलम्}% ४०

\twolineshloka
{पुच्छे मुखेऽथोरसि च भुजे चरणयोर्नृपः}
{जघान शरसन्धानकोविदः परमास्त्रवित्}% ४१

\twolineshloka
{तदा क्रुद्धः कपिवरस्ताडयामास वक्षसि}
{पादेनोत्प्लुत्य वेगेन राज्ञः सुभटशोभिनः}% ४२

\twolineshloka
{स पदा प्रहतो भूमौ पपात किल मूर्च्छितः}
{मुखाद्वमन्नसृक्चोष्णं श्वासपूरप्रवेपितः}% ४३

\twolineshloka
{तदा प्रकुपितोऽत्यन्तं हनूमान्प्रधनाङ्गणे}
{अश्वान्वीरान्गजांश्चापि चूर्णयामास वेगतः}% ४४

\twolineshloka
{तदा सुकेतुस्तद्भ्राता तथा लक्ष्मीनिधिर्नृपः}
{उभावपि सुसन्नद्धौ युद्धाय समुपस्थितौ}% ४५

\twolineshloka
{राजानं मूर्च्छितं दृष्ट्वा प्रपलाय्य गता नराः}
{इतस्ततो बाणसङ्घैः क्षताः पुष्कलवर्षितैः}% ४६

\twolineshloka
{तद्भज्यमानं स्वबलं वीक्ष्य राजात्मजो बली}
{दमनः स्तम्भयामास सेतुर्वार्धिमिवोच्चलम्}% ४७

\twolineshloka
{तदा तु मूर्च्छितो राजा स्वप्नमेकं ददर्श ह}
{रणमध्ये कपिवरप्रपदाघातताडितः}% ४८

\twolineshloka
{रामचन्द्रस्त्वयोध्यायां सरयूतीरमण्डपे}
{ब्राह्मणैर्याज्ञिकश्रेष्ठैर्बहुभिः परिवारितः}% ४९

\twolineshloka
{तत्र ब्रह्मादयो देवास्तत्र ब्रह्माण्डकोटयः}
{कृतप्राञ्जलयस्तं वै स्तुवन्ति स्तुतिभिर्मुहुः}% ५०

\twolineshloka
{रामं श्यामं सुनयनं मृगशृङ्गपरिग्रहम्}
{गायन्ति नारदाद्याश्च वीणोल्लसितपाणयः}% ५१

\twolineshloka
{नृत्यन्त्यप्सरसस्तत्र घृताची मेनकादयः}
{वेदा मूर्तिधरा भूत्वा उपतिष्ठन्ति राघवम्}% ५२

\twolineshloka
{यच्च किञ्चिद्वस्तुजातं सर्वशोभासमन्वितम्}
{तस्य दातारमखिलं भक्तानां भोगदायकम्}% ५३

\twolineshloka
{इत्येवमादिसम्पश्यञ्जाग्रत्संज्ञामवाप सः}
{ब्रह्मशापहतज्ञानः किं दृष्टमिति वै वदन्}% ५४

\twolineshloka
{उत्थाय प्रययौ पद्भ्यां शत्रुघ्नचरणं प्रति}
{भृत्यकोटिपरीवारो रथकोटिपरीवृतः}% ५५

\twolineshloka
{सुकेतुं तु समाहूय विचित्रं दमनं तथा}
{युद्धं कर्तुं समुद्युक्तान्वारयामास धर्मवित्}% ५६

\twolineshloka
{उवाच तान्महाराजो धर्मात्मा धर्मसंयुतः}
{भ्रातःपुत्रौ शृणुत मे वाक्यं धर्मसमन्वितम्}% ५७

\twolineshloka
{मा युद्धं कुरुत क्षिप्रमनयस्तु महानभूत्}
{यद्रामचन्द्रवाहं त्वमगृह्णाद मनोर्ज्जितम्}% ५८

\twolineshloka
{एष रामः परम्ब्रह्म कार्यकारणतः परम्}
{चराचरजगत्स्वामी न मानुषवपुर्धरः}% ५९

\twolineshloka
{एतद्धि ब्रह्मविज्ञानमधुना ज्ञातवानहम्}
{पुरासिताङ्गशापेन हृतज्ञानधनोऽनघाः}% ६०

\twolineshloka
{अहं पुरा तीर्थयात्रां गतस्तत्त्वविवित्सया}
{तत्रानेके मया दृष्टा मुनयो धर्मवित्तमाः}% ६१

\twolineshloka
{असिताङ्गं मुनिमहं गतवांज्ञातुमिच्छया}
{तदा प्रोवाच मां विप्रः कृपां कृत्वा ममोपरि}% ६२

\twolineshloka
{योऽसावयोध्याधिपतिः स परब्रह्मशब्दितः}
{तस्य या जानकी देवी साक्षात्सा चिन्मयी स्मृता}% ६३

\twolineshloka
{एनं तु योगिनः साक्षादुपासते यमादिभिः}
{दुस्तरा पारसंसारवारिधिं सन्तितीर्षवः}% ६४

\twolineshloka
{स्मृतमात्रो महापापहारी स गरुडध्वजः}
{य एनं सेवते विद्वान्स संसारं तरिष्यति}% ६५

\twolineshloka
{तदाहमहसं विप्रं कोऽयं रामस्तु मानुषः}
{केयं सा जानकी देवी हर्षशोकसमाकुला}% ६६

\twolineshloka
{अजन्मनः कथं जन्म अकर्तुः कृत्यमत्र किम्}
{जन्मदुःखजरातीतं कथयस्व मुने मम}% ६७

\twolineshloka
{इत्युक्तवन्तं मां क्रुद्धः शशाप स मुनीश्वरः}
{अज्ञात्वा तत्स्वरूपं त्वं प्रतिब्रूषे ममाधम}% ६८

\twolineshloka
{एनं निन्दसि रामं त्वं मानुषोऽयमिदं हसन्}
{तस्मात्त्वं तत्त्वसम्मूढो भविष्यस्युदरम्भरिः}% ६९

\twolineshloka
{तदाहं तस्य चरणावगृह्णं सदया युतः}
{दृष्ट्वा मे विनयं मां तु प्रावोचत्करुणानिधिः}% ७०

\twolineshloka
{त्वं रामस्य मखे विघ्नं करिष्यसि यदा नृप}
{तदा हनूमानङ्घ्रिं त्वां ताडयिष्यति वेगतः}% ७१

\twolineshloka
{तदा त्वं ज्ञास्यसे राजन्नान्यथा स्वमनीषया}
{पुराहमुक्तस्तेनैवं तद्दृष्टमधुना मया}% ७२

\twolineshloka
{यदा मां हनुमान्क्रुद्धस्ताडयामास वक्षसि}
{तदाऽदर्शं रमानाथं पूर्णब्रह्मस्वरूपिणम्}% ७३

\twolineshloka
{तस्मादश्वं तु शोभाढ्यमानयन्तु महाबलाः}
{धनानि चैव वासांसि राज्यं चेदं समर्पये}% ७४

\twolineshloka
{रामं दृष्ट्वा कृतार्थः स्यामहं यज्ञेति पुण्यदे}
{आनयन्तु हयं मह्यं रोचते तु तदर्पणम्}% ७५

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुबाहुपराजयो नाम अष्टाविंशतितमोऽध्यायः॥२८॥

\sect{एकोनत्रिंशत्तमोऽध्यायः 5.29}

\uvacha{शेष उवाच}

\twolineshloka
{ते तु तातवचः श्रुत्वा हर्षिताः सम्प्रहारिणः}
{तथेत्यूचुर्महाराजं रामदर्शनलालसम्}% १

पुत्रा ऊचुः

\twolineshloka
{राजन्भवत्पदाम्भोजान्नान्यं जानीमहे वयम्}
{यत्तव स्वान्ततो जातं तद्भवत्वद्य वेगतः}% २

\twolineshloka
{अश्वोऽयं नीयतां तत्र सितचामरभूषितः}
{रत्नमालातिशोभाढ्यश्चन्दनादिकचर्चितः}% ३

\twolineshloka
{राज्यमाज्ञाफलं स्वामिन्कोशा बहुसमृद्धयः}
{वासांसि सुमहार्हाणि सूक्ष्माणि सुगुणानि च}% ४

\twolineshloka
{चन्दनं चन्द्रकं चैव वाजिनः सुमनोहराः}
{हस्तिनस्तु मदोद्धूता रथाः काञ्चनकूबराः}% ५

\twolineshloka
{विचित्रतरवर्णादि नानाभूषणभूषिताः}
{दास्यः शतसहस्रं च दासाश्च सुमनोरमाः}% ६

\twolineshloka
{मणयः सूर्यसङ्काशा रत्नानि विविधानि च}
{मुक्ताफलानि शुभ्राणि गजकुम्भभवानि च}% ७

\twolineshloka
{विद्रुमाः शतसाहस्रा यद्यद्वस्तुमहोदयम्}
{तत्सर्वं रामचन्द्राय देहि राजन्महामते}% ८

\twolineshloka
{सुतानस्मान्किङ्करान्नः सर्वानर्पय भूपते}
{कथं न कुरुषेराजंस्तदधीनं नृपासनम्}% ९

\uvacha{शेष उवाच}

\twolineshloka
{इति पुत्रवचः श्रुत्वा हर्षितोऽभून्महीपतिः}
{उवाच च सुतान्वीरान्स्ववाक्यकरणोद्यतान्}% १०

\uvacha{राजोवाच}

\twolineshloka
{आनयन्तु हयं सर्वे सन्नद्धाः शस्त्रपाणयः}
{नानारथपरीवारास्ततो यास्ये नृपं प्रति}% ११

\uvacha{शेष उवाच}

\twolineshloka
{इति राज्ञोवचः श्रुत्वा विचित्रो दमनस्तथा}
{सुकेतुः समरे शूरा जग्मुस्तस्याज्ञयोद्यताः}% १२

\twolineshloka
{ते गत्वाथ पुरीं शूरा वाजिनं सुमनोरमम्}
{सितचामरसंयुक्तं स्वर्णपत्राद्यलङ्कृतम्}% १३

\twolineshloka
{रत्नमालाविभूषाढ्यं चित्रपत्रेणशोभितम्}
{विचित्रमणिभूषाढ्यं मुक्ताजालस्वलङ्कृतम्}% १४

\twolineshloka
{रज्ज्वा धृतं महावीरैः पूर्वतः पृष्ठतो भटैः}
{महाशस्त्रास्त्रसंयुक्तैः सर्वशोभासमन्वितैः}% १५

\twolineshloka
{सितातपत्रमस्योच्चैर्भाति मूर्धनि वाजिनः}
{सुचामरद्वयं यस्य ध्रियते पुरतो मुहुः}% १६

\twolineshloka
{कृष्णागर्वादिधूपैश्च धूपितं वायुवेगिनम्}
{राज्ञः पुरो निनायाश्वं हयमेधस्य सत्क्रतोः}% १७

\twolineshloka
{तमानीतं हयं दृष्ट्वा रत्नमालाविभूषितम्}
{मनोजवं कामरूपं जहर्ष मतिमान्नृपः}% १८

\twolineshloka
{जगाम पद्भ्यां शत्रुघ्नं राजचिह्नाद्यलङ्कृतः}
{स्वपुत्रपौत्रैः संयुक्तो राजा परमधार्मिकः}% १९

\twolineshloka
{ययौ कर्तुं धनानां स सद्व्ययं चलगामिनाम्}
{एतद्विनश्वरं मत्वा दुःखदं सक्तचेतसाम्}% २०

\twolineshloka
{शत्रुघ्नं स ददर्शाथ सितच्छत्रेण शोभितम्}
{चामरैर्वीज्यमानञ्च सेवकैः पुरतः स्थितैः}% २१

\twolineshloka
{सुमतिं परिपृच्छन्तं रामचन्द्रकथानकम्}
{भयवार्ताविनिर्मुक्तं वीरशोभास्वलङ्कृतम्}% २२

\twolineshloka
{वीरैः कोटिभिराकीर्णं वाजिपालनकाङ्क्षिभिः}
{वानराणां सहस्रैश्च समन्तात्परिवारितम्}% २३

\twolineshloka
{दृष्ट्वा शत्रुघ्नचरणौ प्रणनाम सपुत्रकः}
{धन्योऽहमिति संहृष्टो वदन्रामैकमानसः}% २४

\twolineshloka
{शत्रुघ्नस्तं प्रणयिनं दृष्ट्वा राजानमुद्भटम्}
{उत्थायासनतः सर्वैर्भटैर्दोर्भ्यां स सस्वजे}% २५

\twolineshloka
{दृढं सम्पूज्य राजा तं शत्रुघ्नं परवीरहा}
{उवाच हर्षमापन्नो गद्गदस्वरया गिरा}% २६

\uvacha{सुबाहुरुवाच}

\twolineshloka
{अद्य धन्योस्मि ससुतः सकुटुम्बः सवाहनः}
{यद्युष्मच्चरणौ द्रक्ष्ये नृपकोटिभिरीडितौ}% २७

\twolineshloka
{अज्ञानिना सुतेनायं गृहीतो वाजिनां वरः}
{दमनेनानयं त्वस्य क्षमस्व करुणानिधे}% २८

\twolineshloka
{न जानाति रघूत्तंसं सर्वदेवाधिदैवतम्}
{लीलया विश्वस्रष्टारं हन्तारमपि पालकम्}% २९

\twolineshloka
{इदं राज्यं समृद्धाङ्गं समृद्धबलवाहनम्}
{इमे कोशा धनैः पूर्णा इमे पुत्रा इमे वयम्}% ३०

\twolineshloka
{सर्वे वयं रामनाथास्त्वदाज्ञा प्रतिपालकाः}
{गृहाण सर्वं सफलं न मेऽस्ति क्वचिदुन्मतम्}% ३१

\twolineshloka
{क्वासौ हनूमान्रामस्य चरणाम्भोजषट्पदः}
{यत्प्रसादादहं प्राप्स्ये राजराजस्य दर्शनम्}% ३२

\twolineshloka
{साधूनां सङ्गमे किं किं प्राप्यते न महीतले}
{यत्प्रसादादहं मूढो ब्रह्मशापमतीतरम्}% ३३

\twolineshloka
{दृष्ट्वा त्वद्य महाराजं पद्मपत्रनिभेक्षणम्}
{प्राप्स्यामि जन्मनः सर्वं फलं दुर्लभमत्र च}% ३४

\twolineshloka
{मम तावद्गतं चायुर्बहुरामवियोगिनः}
{स्वल्पमुर्वरितं तत्र कथं द्रक्ष्ये रघूत्तमम्}% ३५

\twolineshloka
{मह्यं दर्शयतं रामं यज्ञकर्मविचक्षणम्}
{यदङ्घ्रिरजसापूता शिलाभूता मुनिप्रिया}% ३६

\twolineshloka
{काकः परं पदं प्राप्तो यद्बाणस्पर्शनात्खगः}
{अनेके यस्य वक्त्राब्जं वीक्ष्य सङ्ख्ये पदं गताः}% ३७

\twolineshloka
{ये त्वस्य रघुनाथस्य नाम गृह्णन्ति सादराः}
{ते यान्ति परमं स्थानं योगिभिर्यद्विचिन्त्यते}% ३८

\twolineshloka
{धन्यायोध्याभवा लोका ये राममुखपञ्जम्}
{स्वलोचनपुटैः पीत्वा सुखं यान्ति महोदयम्}% ३९

\twolineshloka
{इति सम्भाष्य नृपतिं वाहं राज्यं धनानि च}
{सर्वं समर्प्य चावोचत्किङ्करोस्मि महीपते}% ४०

\twolineshloka
{इति वाक्यं समाकर्ण्य राज्ञः परपुरञ्जयः}
{प्रत्युवाचेति तं भूपं वाग्मी वाक्यविशारदः}% ४१

\uvacha{शत्रुघ्न उवाच}

\twolineshloka
{कथं राजन्निदं ब्रूषे त्वं वृद्धो मम पूजितः}
{सर्वं त्वदीयं त्वद्राज्यं दमनो विदधात्वयम्}% ४२

\twolineshloka
{क्षत्त्रियाणामिदं कृत्यं यत्सङ्ग्रामविधायकम्}
{सर्वं राज्यं धनं चेदं प्रतियातु ममाज्ञया}% ४३

\twolineshloka
{यथा मे रघुनाथस्तु पूज्यो वाङ्मनसा सदा}
{तथा त्वमपि मत्पूज्यो भविष्यसि महीपते}% ४४

\twolineshloka
{भवान्सज्जो भवत्वद्य हयस्यानुगमं प्रति}
{सन्नद्धः कवची खड्गी गजाश्वरथसंयुतः}% ४५

\twolineshloka
{इति वाक्यं समाकर्ण्य शत्रुघ्नस्य महीपतिः}
{पुत्रं राज्येऽभिषेच्यैव शत्रुघ्नेन सुपूजितः}% ४६

\twolineshloka
{महारथैः परिवृतो निजं पुत्रं रणाङ्गणे}
{पुष्कलेन हतं भूपः संस्कृत्य विधिपूर्वकम्}% ४७

\twolineshloka
{क्षणं शुशोच तत्त्वज्ञो लोकदृष्ट्या महारथः}
{ज्ञानेनानाशयच्छोकं रघुनाथमनुस्मरन्}% ४८

\twolineshloka
{सज्जीभूतो रथे तिष्ठन्महासैन्यसमावृतः}
{आजगाम स शत्रुघ्नं महारथिपुरस्कृतः}% ४९

\twolineshloka
{राजा तमागतं दृष्ट्वा सर्वसैन्यसमन्वितम्}
{गन्तुं चकार धिषणां हयवर्यस्य पालने}% ५०

\twolineshloka
{सोऽश्वो विमोचितस्तेन भाले पत्रेण चिह्नितः}
{वामावर्तं भ्रमन्प्रायात्पौर्वाञ्जनपदान्बहून्}% ५१

\twolineshloka
{तत्रतत्रत्य भूपालैर्महाशूराभिपूजितैः}
{प्रणतिः क्रियते तस्य न कोपि तमगृह्णत}% ५२

\twolineshloka
{केचिद्वासांसि चित्राणि केचिद्राज्यं स्वकं महत्}
{केचिद्धनं जनं केचिदानीय प्रणमन्ति तम्}% ५३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शत्रुघ्नस्य सुबाहुना सह निर्याणं नाम एकोनत्रिंशत्तमोऽध्यायः॥२९॥

\sect{त्रिंशोऽध्यायः 5.30}

\uvacha{शेष उवाच}

\twolineshloka
{अथ तेजःपुरं प्राप्तस्तुरगः पत्रशोभितः}
{यस्यां पालयते राजा प्रजाः सत्येन सत्यवान्}% १

\twolineshloka
{अथ कोटिपरीवारो रघुनाथानुजस्ततः}
{हयानुगो ययौ तस्य पुरतः पुरधर्षणः}% २

\twolineshloka
{तद्दृष्ट्वा नगरं रम्यं चित्रप्राकारशोभितम्}
{काञ्चनैः कलशैस्तत्र परितः प्रतिभासितम्}% ३

\twolineshloka
{देवायतनसाहस्रैः सर्वतश्च विराजितम्}
{यतीनां तु मठास्तत्र शोभन्ते यतिपूरिताः}% ४

\twolineshloka
{वहत्यत्र महादेवी शिखिलोचनमूर्धगा}
{हंसकारण्डवाकीर्णामुनिवृन्दनिषेविता}% ५

\twolineshloka
{ब्राह्मणानां प्रत्यगारमग्निहोत्रभवः पुनः}
{धूमस्तत्र पुनात्यङ्ग पातकाप्लुतमानसान्}% ६

\twolineshloka
{उवाच सुमतिं राजा शत्रुघ्नः शत्रुतापनः}
{तत्पुरप्रेक्षणोद्भूतहर्षविस्मितमानसः}% ७

\uvacha{शत्रुघ्न उवाच}

\twolineshloka
{मन्त्रिन्कथय कस्येदं पुरं मे दृष्टिगोचरम्}
{करोति मानसाह्लादं धर्मेण प्रतिपालितम्}% ८

\uvacha{शेष उवाच}

\twolineshloka
{इति वाक्यं समाकर्ण्य शत्रुघ्नस्य महीपतेः}
{उवाच सुमतिः सर्वं यथातथमनुद्धतम्}% ९

\uvacha{सुमतिरुवाच}

\twolineshloka
{शृणुष्वावहितः स्वामिन्वैष्णवस्य कथाः शुभाः}
{याः श्रुत्वा मुच्यते पापाद्ब्रह्महत्यासमादपि}% १०

\twolineshloka
{जीवन्मुक्तो वरीवर्ति रामाङ्घ्र्यम्बुजषट्पदः}
{सत्यवान्यज्ञयज्ञाङ्ग ज्ञाता कर्ताऽविता महान्}% ११

\twolineshloka
{धेनुं प्रसाद्य बहुभिर्व्रतैर्यं प्राप तत्पिता}
{ऋतम्भराख्यो जगति ख्यातः परमधार्मिकः}% १२

\twolineshloka
{गौः प्रसन्ना ददौ पुत्रमनेकगुणसंस्कृतम्}
{सत्यवन्तं सुशोभाढ्यं तं जानीहि नृपोत्तमम्}% १३

\uvacha{शत्रुघ्न उवाच}

\twolineshloka
{को वा ऋतम्भरो राजा किमर्थं धेनुपूजनम्}
{कथं प्राप्तः सुतस्तस्य वैष्णवो विष्णुसेवकः}% १४

\twolineshloka
{सर्वमेतत्समाचक्ष्व वैष्णवस्य कथानकम्}
{श्रुतं हरति जन्तूनां महापातकपर्वतम्}% १५

\uvacha{शेष उवाच}

\twolineshloka
{इति वाक्यं समाकर्ण्य शत्रुघ्नस्य महार्थकम्}
{कथयामास विशदं तदुत्पत्तिकथानकम्}% १६

\twolineshloka
{ऋतम्भरो नरपतिरनपत्यः पुराऽभवत्}
{कलत्राणि बहून्यस्य न पुत्रं प्राप तेषु वै}% १७

\twolineshloka
{तदा जाबालिनामानं मुनिं दैवादुपागतम्}
{प्रपच्छ कुशलोद्युक्तः सपुत्रोत्पत्तिकारणम्}% १८

\uvacha{ऋतम्भर उवाच}

\twolineshloka
{स्वामिन्वन्ध्यस्य मे ब्रूहि पुत्रोत्पत्तिकरं वचः}
{यत्कृत्वा जायतेऽपत्यं मम वंशधरं वरम्}% १९

\twolineshloka
{तज्ज्ञात्वा भवतो भव्यं प्रकुर्यां निश्चितं वचः}
{दानं व्रतं वा तीर्थं वा मखं वा मुनिसत्तम}% २०

\twolineshloka
{इति राज्ञोवचः श्रुत्वा जगाद मुनिसत्तमः}
{सुतोत्पत्तिकरं वाक्यं प्रणतस्य सुतार्थिनः}% २१

\twolineshloka
{अपत्यप्राप्तिकामस्य सन्त्युपायास्त्रयः प्रभो}
{विष्णोः प्रसादो गोश्चापि शिवस्याप्यथवा पुनः}% २२

\twolineshloka
{तस्मात्त्वं कुरु वै पूजां धेनोर्देवतनोर्नृप}
{यस्याः पुच्छे मुखे शृङ्गे पृष्ठे देवाः प्रतिष्ठिताः}% २३

\twolineshloka
{सा तुष्टा दास्यति क्षिप्रं वाञ्छितं धर्मसंयुतम्}
{एवं विदित्वा गोपूजां विधेहि त्वमृतम्भर}% २४

\twolineshloka
{यो वै नित्यं पूजयति गां गेहे यवसादिभिः}
{तस्य देवाश्च पितरो नित्यं तृप्ता भवन्ति हि}% २५

\twolineshloka
{यो वै गवाह्निकं दद्यान्नियमेन शुभव्रतः}
{तेन सत्येन तस्य स्युः सर्वे पूर्णा मनोरथाः}% २६

\twolineshloka
{तृषिता गौर्गृहे बद्धा गेहे कन्या रजस्वला}
{देवता च सनिर्माल्या हन्ति पुण्यं पुराकृतम्}% २७

\twolineshloka
{यो वै गां प्रतिषिद्ध्येत चरन्तीं स्वं तृणं नरः}
{तस्य पूर्वे च पितरः कम्पन्ते पतनोन्मुखाः}% २८

\twolineshloka
{यो वै यष्ट्या ताडयति धेनुं मर्त्यो विमूढधीः}
{धर्मराजस्य नगरं स याति करवर्जितः}% २९

\twolineshloka
{यो वै दंशान्वारयति तस्य पूर्वे ह्यधोगताः}
{नृत्यन्ति मत्सुतो ह्यस्मांस्तारयिष्यति भाग्यवान्}% ३०

\twolineshloka
{अत्रैवोदाहरन्तीममितिहासं पुरातनम्}
{जनकस्य पुरावृत्तं धर्मराजपुरेऽद्भुतम्}% ३१

\twolineshloka
{एकदा जनको राजा योगेनासून्समत्यजत्}
{तदा विमानं सम्प्राप्तं किङ्किणीजालभूषितम्}% ३२

\twolineshloka
{तदारुह्य गतो राजा सेवकैरूढदेहवान्}
{मार्गे जगाम धर्मस्य संयमिन्याः पुरोऽन्तिके}% ३३

\twolineshloka
{तदा नरककोटीषु पीड्यन्ते पापकारिणः}
{जनकस्याङ्गपवनं प्राप्य सौख्यं प्रपेदिरे}% ३४

\twolineshloka
{निरये दाहजापीडा जातैषां सुखकारिणी}
{महादुःखं तदा नष्टं जनकस्याङ्गवायुना}% ३५

\twolineshloka
{तदा तं निर्गतं दृष्ट्वा जन्तवः पापपीडिताः}
{अत्यन्तं चुक्रुशुर्भीतास्तद्वियोगमनिच्छवः}% ३६

\twolineshloka
{ऊचुस्ते करुणां वाचं मा गच्छ सुकृतिन्नितः}
{त्वदङ्गवायुसंस्पर्शात्सुखिनः स्यामपीडिताः}% ३७

\twolineshloka
{इति वाक्यं समाकर्ण्य राजा परमधार्मिकः}
{मानसे चिन्तयामास करुणापूरपूरितः}% ३८

\twolineshloka
{चेन्मत्तः प्राणिनां सौख्यं भवेदिह तदा पुनः}
{अत्रैव च पुरे स्थास्ये स्वर्ग एष मनोरमः}% ३९

\twolineshloka
{एवं कृत्वा नृपस्तस्थौ तत्रैव निरयाग्रतः}
{विदधत्प्राणिनां सौख्यमनुकम्पितमानसः}% ४०

\twolineshloka
{तत्र धर्मस्तु सम्प्राप्तो निरयद्वारि दुःखदे}
{कारयन्यातनास्तीव्रा नानापातककारिणाम्}% ४१

\twolineshloka
{तदा ददर्श राजानं जनकं द्वारिसंस्थितम्}
{विमानेन महापुण्यकारिणं दययायुतम्}% ४२

\twolineshloka
{तमुवाच प्रेतपतिर्जनकं सहसन्गिरा}
{राजन्कुतस्त्वं सम्प्राप्तः सर्वधर्मशिरोमणिः}% ४३

\twolineshloka
{एतत्स्थानं पातकिनां दुष्टानां प्राणघातिनाम्}
{नायान्ति पुरुषा भूप त्वादृशाः पुण्यकारिणः}% ४४

\twolineshloka
{अत्रायान्ति नरास्ते वै ये परद्रोहतत्पराः}
{परापवादनिरताः परद्रव्यपरायणाः}% ४५

\twolineshloka
{यो वै कलत्रं धर्मिष्ठं निजसेवापरायणम्}
{अपराधादृते जह्यात्सनरोऽत्र समाव्रजेत्}% ४६

\twolineshloka
{मित्रं वञ्चयते यस्तु धनलोभेन लोभितः}
{आगत्यात्र नरः पीडां मत्तः प्राप्नोति दारुणाम्}% ४७

\twolineshloka
{यो रामं मनसा वाचा कर्मणा दम्भतोऽपि वा}
{द्वेषाद्वाचोपहासाद्वा न स्मरत्येव मूढधीः}% ४८

\twolineshloka
{तं बध्नामि पुनस्त्वेषु निक्षिप्य श्रपयामि च}
{यैः स्मृतो न रमानाथो नरकक्लेशवारकः}% ४९

\twolineshloka
{तावत्पापं मनुष्याणामङ्गेषु नृप तिष्ठति}
{यावद्रामं न रसना गृणाति कलि दुर्मतेः}% ५०

\twolineshloka
{महापापकरा राजन्ये भवन्ति महामते}
{तानानयन्ति मद्भृत्यास्त्वादृशान्द्रष्टुमक्षमाः}% ५१

\twolineshloka
{तस्माद्गच्छ महाराज भुङ्क्ष्व भोगाननेकशः}
{विमानवरमारुह्य भुङ्क्ष्व पुण्यमुपार्जितम्}% ५२

\twolineshloka
{इति वाक्यं समाकर्ण्यध र्मराजस्य तत्पतेः}
{उवाच धर्मराजानं करुणापूरपूरितः}% ५३

\uvacha{जनक उवाच}

\twolineshloka
{अहं गच्छामि नो नाथ जीवानामनुकम्पया}
{मदङ्गवायुना ह्येते सुखं प्राप्ताः स्म संस्थिताः}% ५४

\twolineshloka
{एतान्मुञ्चसि चेद्राजन्सर्वान्वै निरयस्थितान्}
{ततो गच्छामि सुखितः स्वर्गं पुण्यजनाश्रितम्}% ५५

\uvacha{जाबालिरुवाच}

\twolineshloka
{इति वाक्यमथाश्रुत्य जनकं प्रत्युवाच सः}
{प्रत्येकं निर्दिशञ्जीवान्निरयस्थाननेकशः}% ५६

\uvacha{धर्म उवाच}

\twolineshloka
{अयं मित्र कलत्रं वै विश्वस्तमनुजग्मिवान्}
{तस्मादेनं लोहशङ्कौ वर्षायुतमपीपचम्}% ५७

\twolineshloka
{पश्चादेनं सूकराणां योनौ निक्षिप्य दोषिणम्}
{मानुषेष्ववतार्योऽयं षण्ढचिह्नेन चिह्नितः}% ५८

\twolineshloka
{अनेन परदाराश्च बलादालिगिता मुहुः}
{तस्मादयं पच्यतेऽत्र रौरवे शतहायनम्}% ५९

\twolineshloka
{अयं तु परकीयं स्वं मुषित्वा बुभुजे कुधीः}
{तस्मादस्य करौ छित्त्वा पचेयं पूयशोणिते}% ६०

\twolineshloka
{अयं सायन्तने प्राप्तमतिथिं क्षुधयार्दितम्}
{वाण्यापि नाकरोत्तस्य पूजनं स्वागतं न च}% ६१

\twolineshloka
{तस्मादयं पातनीयस्तामिस्रेन्धनपूरिते}
{भ्रमरैः पीडितो यातु यातनां शतहायनम्}% ६२

\twolineshloka
{अयं तावत्परस्योच्चैर्निन्दां कुर्वन्नलज्जितः}
{अयमप्यशृणोत्कर्णौ प्रेरयन्बहुशस्तु ताम्}% ६३

\twolineshloka
{तस्मादिमावन्धकूपे पतितौ दुःखदुःखितौ}
{अयं मित्रध्रुगुद्विग्नः पच्यते रौरवे भृशम्}% ६४

\twolineshloka
{तस्मादेतान्पापभोगान्कारयित्वा विमोचये}
{त्वं गच्छ नरशार्दूल पुण्यराशिविधायकः}% ६५

\uvacha{जाबालिरुवाच}

\twolineshloka
{एवं स निर्दिशञ्जीवांस्तूष्णीमासाघकारिणः}
{प्रोवाच रामभक्तोऽसौ करुणापूरितेक्षणः}% ६६

\uvacha{जनक उवाच}

\twolineshloka
{कथं निरयनिर्मुक्तिर्जीवानां दुःखिनां भवेत्}
{तदाशु कथय त्वं वै यत्कृत्वा सुखमाप्नुयुः}% ६७

\uvacha{धर्म उवाच}

\twolineshloka
{नैभिराराधितो विष्णुर्नैभिस्तस्य कथाः श्रुताः}
{कथं निरयनिर्मुक्तिर्भवेद्वै पापकारिणाम्}% ६८

\twolineshloka
{यदि त्वं मोचयस्येतान्महापापकरानपि}
{तर्ह्यर्पय महाराज पुण्यं तत्कथयामि यत्}% ६९

\twolineshloka
{एकदा प्रातरुत्थाय शुद्धभावेन चेतसा}
{ध्यातः श्रीरघुनाथोऽसौ महापापहराभिधः}% ७०

\twolineshloka
{रामरामेति यच्चोक्तं त्वया शुद्धेन चेतसा}
{तत्पुण्यमर्पयैतेभ्यो येन स्यान्निरयाच्च्युतिः}% ७१

\uvacha{जाबालिरुवाच}

\twolineshloka
{एतच्छ्रुत्वा वचस्तस्य धर्मराजस्य धीमतः}
{पुण्यं ददौ महाराज आजन्मसमुपार्जितम्}% ७२

\twolineshloka
{यदा जन्मकृतैः पुण्यै रघुनाथार्चनोद्भवैः}
{एतेषां निरयान्मुक्तिर्भवत्वत्र मनोरमा}% ७३

\twolineshloka
{एवं कथयतस्तस्य जीवा निरयसंस्थिताः}
{तत्क्षणान्निरयान्मुक्ता जाता दिव्यवपुर्धराः}% ७४

\twolineshloka
{ऊचुस्ते जनकं राजंस्त्वत्प्रसादाद्वयं क्षणात्}
{दुःखदान्निरयान्मुक्ता यास्यामः परमं पदम्}% ७५

\twolineshloka
{तान्दृष्ट्वा सूर्यसङ्काशान्नरान्निरयनिःसृतान्}
{तुतोष चित्ते सुभृशं सर्वभूतदयापरः}% ७६

\twolineshloka
{ते सर्वे प्रययुर्लोकं दिवं देवैरलङ्कृतम्}
{जनकं तु प्रशंसन्तो महाराजं दयानिधिम्}% ७७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सत्यवदाख्याने जनकेन नरकस्थप्राणिमोचनं नाम त्रिंशोऽध्यायः॥३०॥

\sect{एकत्रिंशोऽध्यायः 5.31}

\uvacha{जाबालिरुवाच}

\twolineshloka
{अथ तेषु प्रयातेषु नरकस्थेषु वै नृषु}
{राजा पप्रच्छ कीनाशं सर्वधर्मविदांवरम्}% १

\uvacha{राजोवाच}

\twolineshloka
{धर्मराज त्वया प्रोक्तं यत्पातककरा नराः}
{आयान्ति तव संस्थानं न च धर्मकथारताः}% २

\twolineshloka
{मदागमनमत्राभूत्केनपापेन धार्मिक}
{तद्वै कथय सर्वं मे पापकारणमादितः}% ३

\twolineshloka
{इति श्रुत्वा तु तद्वाक्यं धर्मराजः परन्तप}
{कथयामास तस्यैवं यमपुर्यागमं तदा}% ४

\uvacha{धर्मराज उवाच}

\twolineshloka
{राजंस्तव महत्पुण्यं नैतादृक्कस्य भूतले}
{रघुनाथपदद्वन्द्वमकरन्द मधुव्रत}% ५

\twolineshloka
{त्वत्कीर्ति स्वर्धुनी सर्वान्पापिनो मलसंयुतान्}
{पुनाति परमाह्लादकारिणी दुष्टतारिणी}% ६

\twolineshloka
{तथापि पापलेशस्ते वर्तते नृपसत्तम}
{येन संयमिनीपार्श्वमागतः पुण्यपूरितः}% ७

\twolineshloka
{एकदा तु चरन्तीं गां वारयामास वै भवान्}
{तेन पापविपाकेन निरयद्वारदर्शनम्}% ८

\twolineshloka
{इदानीं पापनिर्मुक्तो बहुपुण्यसमन्वितः}
{भुङ्क्ष्व भोगान्सुविपुलान्निजपुण्यार्जितान्बहून्}% ९

\twolineshloka
{एतेषां करुणावार्धी रघुनाथो सुखं हरन्}
{संयमिन्या महामार्गे प्रेरयामास वैष्णवम्}% १०

\twolineshloka
{नागमिष्यो यदि त्वं वै मार्गेणानेन सुव्रत}
{अभविष्यत्कथं तेषां निरयात्परिमोचनम्}% ११

\twolineshloka
{त्वादृशाः परदुःखेन दुःखिताः करुणालयाः}
{प्राणिनां दुःखविच्छेदं कुर्वन्त्येव महामते}% १२

\uvacha{जाबालिरुवाच}

\twolineshloka
{एवं वदन्तं शमनं प्रणम्य स दिवङ्गतः}
{दिव्येन सुविमानेन अप्सरोगणशोभिना}% १३

\twolineshloka
{तस्माद्गावोऽनिशं पूज्या मनसापि न गर्हयेत्}
{गर्हयन्निरयं याति यावदिन्द्राश्चतुर्दश}% १४

\twolineshloka
{तस्मात्त्वं नृपतिश्रेष्ठ गोपूजां वै समाचर}
{सा तुष्टा दास्यति क्षिप्रं पुत्रं धर्मपरायणम्}% १५

\uvacha{सुमतिरुवाच}

\twolineshloka
{तच्छ्रुत्वा धेनुपूजां स पप्रच्छ कथमादरात्}
{पूजनीया प्रयत्नेन कीदृशं कुरुते नरम्}% १६

\twolineshloka
{जाबालि कथयामास धेनुपूजां यथाविधि}
{प्रत्यहं विपिनं गच्छेच्चारणार्थं व्रती तु गोः}% १७

\twolineshloka
{गवे यवांस्तु सम्भोज्य गोमयस्थान्समाहरेत्}
{भक्षणीया यवास्ते तु पुत्रकामेन भूपते}% १८

\twolineshloka
{सा यदा पिबते तोयं तदा पेयं जलं शुचि}
{सोच्चैः स्थाने यदा तिष्ठेत्तदानीं चासनस्थितः}% १९

\twolineshloka
{दंशान्निवारयेन्नित्यं यवसं स्वयमाहरेत्}
{एवं प्रकुर्वतः पुत्रं दास्यते धर्मतत्परम्}% २०

\uvacha{सुमतिरुवाच}

\twolineshloka
{इति वाक्यं समाकर्ण्य पुत्रकाम ऋतम्भरः}
{व्रतं चकार धर्मात्मा धेनुपूजां समाचरन्}% २१

\twolineshloka
{प्रत्यहं कुरुते गां वै यवसाद्येन तोषिताम्}
{दंशान्न्यवारयद्धीमान्यवभक्षकृतादरः}% २२

\twolineshloka
{एवं धेनुं पूजयतो गतास्तु दिवसा घनाः}
{वनमध्ये तृणादींश्च चरन्तीमकुतोभयाम्}% २३

\twolineshloka
{एकदा नृपतिस्तस्य वनस्य श्रीनिरीक्षणे}
{न्यस्तदृष्टिः सपरितो बभ्राम स कुतूहली}% २४

\twolineshloka
{तदागत्याहनद्गां वै पञ्चास्यः काननान्तरात्}
{क्रोशन्तीं बहुधा दीनां सिंहभारेणदुःखिताम्}% २५

\twolineshloka
{तदा नृपः समागत्य विलोक्य निजमातरम्}
{सिंहेन निहतां पश्यन्रुरोदातीव विह्वलः}% २६

\twolineshloka
{स दुःखितः समागत्य जाबालिमुनिसत्तमम्}
{निष्कृतिं तस्य पप्रच्छ गोवधस्य प्रमादतः}% २७

\uvacha{ऋतम्भर उवाच}

\twolineshloka
{स्वामिंस्त्वदाज्ञया धेनुं पालयन्वनमास्थितः}
{कुतोप्यागत्य तां सिंहो जघानादृष्टिगोचरः}% २८

\twolineshloka
{तस्य पापस्य निष्कृत्यै किं करोमि त्वदाज्ञया}
{कथं वा व्रतसम्पूर्तिर्मम पुत्रप्रदायिनी}% २९

\twolineshloka
{इत्युक्तवन्तं तं भूपं जगाद मुनिसत्तमः}
{सन्त्युपाया महीपाल पापस्यास्यापनुत्तये}% ३०

\twolineshloka
{ब्रह्मघ्नस्य कृतघ्नस्य सुरापस्य महामते}
{प्रायश्चित्तानि वर्तन्ते सर्वपापहराणि च}% ३१

\twolineshloka
{कृच्छ्रैश्चान्द्रायणैर्दानैर्व्रतैः सनियमैर्यमैः}
{पापानि प्रलयं यान्ति नियमादनुतिष्ठतः}% ३२

\twolineshloka
{द्वयोश्च निष्कृतिर्नास्ति पापपुञ्जकृतोस्तयोः}
{मत्या गोवधकर्तुश्च नारायणविनिन्दितुः}% ३३

\twolineshloka
{गवां यो मनसा दुःखं वाञ्च्छत्यधमसत्तमः}
{स याति निरयस्थानं यावदिन्द्राश्चतुर्दश}% ३४

\twolineshloka
{योऽपि देवं हरिं निन्देत्सकृद्दुर्भाग्यवान्नरः}
{स चापि नरकं पश्येत्पुत्रपौत्रपरीवृतः}% ३५

\twolineshloka
{तस्माज्ज्ञात्वा हरिं निन्दन्गोषु दुःखं समाचरन्}
{कदापि नरकान्मुक्तिं न प्राप्नोति नरेश्वर}% ३६

\twolineshloka
{अज्ञानप्राप्तगोहत्या प्रायश्चित्तं तु विद्यते}
{रामभक्तं तु धीमन्तं याहि त्वमृतुपर्णकम्}% ३७

\twolineshloka
{स वै समदृशः सर्वाञ्छत्रून्मित्राणि पश्यति}
{तुभ्यं कथिष्यति क्षिप्रं गोवधस्यास्य निष्कृतिम्}% ३८

\twolineshloka
{तस्य देशांस्त्वमाक्रामंस्तेन निर्वासितः पुरा}
{वैरिभावं परित्यज्य गच्छ त्वमृतुपर्णकम्}% ३९

\twolineshloka
{स यद्वदिष्यति क्षिप्रं तत्कुरुष्व समाहितः}
{यथा त्वत्कृतपापस्य निष्कृतिर्हि भविष्यति}% ४०

\twolineshloka
{स तु तद्वचनं श्रुत्वा जगाम ऋतुपर्णकम्}
{रामभक्तं रिपौ मित्रे समदृष्ट्या समञ्जसम्}% ४१

\twolineshloka
{स तस्मै कथयामास यज्जातं गोवधादिकम्}
{तस्य पापस्य निष्कृत्यै ह्युपायं सोऽप्यचिन्तयत्}% ४२

\twolineshloka
{क्षणं ध्यात्वाथ तं राजा ऋतुपर्ण ऋतम्भरम्}
{उवाच प्रहसन्वाक्यं बुद्धिमान्धर्मकोविदः}% ४३

\twolineshloka
{कोऽहं राजन्मुनीनां वै पुरतः शास्त्रवेदिनाम्}
{तान्हित्वा किं तु मां प्राप्तो मूर्खम्पण्डितमानिनम्}% ४४

\twolineshloka
{तव मय्यस्ति चेच्छ्रद्धा तदा किञ्चिद्ब्रवीम्यहम्}
{शृणुष्व नरशार्दूल गदितं मम सादरः}% ४५

\twolineshloka
{भज श्रीरघुनाथं त्वं कर्मणा मनसा गिरा}
{नैष्कापट्येन लोकेशं तोषयस्व महामते}% ४६

\twolineshloka
{स तुष्टो दास्यते सर्वं त्वद्धृदिस्थं मनोरथम्}
{अज्ञानकृत गोहत्यापापनाशं करिष्यति}% ४७

\twolineshloka
{रामं स्मरंस्त्वं धर्मात्मन्धेनुं पालय सत्तम}
{दत्त्वा द्विजाय कनकं पापनिष्कृतिमाप्स्यसि}% ४८

\uvacha{सुमतिरुवाच}

\twolineshloka
{एतच्छ्रुत्वा तु तद्वाक्यमृतम्भरनृपस्तदा}
{विधाय रामस्मरणं पूतात्मा व्रतमाचरत्}% ४९

\twolineshloka
{पूर्ववत्पालयन्धेनुं जगाम विपिनं महत्}
{रामनामस्मरन्नित्यं सर्वभूतहिते रतः}% ५०

\twolineshloka
{तस्मै तुष्टा तु सुरभिः प्रोवाच परितोषिता}
{राजन्वरय मत्तो वै वरं हृत्स्थं मनोरथम्}% ५१

\twolineshloka
{तदा प्रोवाच वै राजा पुत्रं देहि मनोरमम्}
{रामभक्तं पितृरतं स्वधर्मप्रतिपालकम्}% ५२

\twolineshloka
{तुष्टा दत्त्वा वरं सापि तस्मै राज्ञे सुतार्थिने}
{जगामादर्शनं देवी कामधेनुः कृपावती}% ५३

\twolineshloka
{स काले प्राप्तवान्पुत्रं वैष्णवं रामसेवकम्}
{सत्यवत्संज्ञयायुक्तमकरोत्तत्र तत्पिता}% ५४

\twolineshloka
{सत्यवन्तं सुतं लब्ध्वा पितृभक्तिपरं महान्}
{परमं हर्षमापेदे शक्रतुल्यपराक्रमम्}% ५५

\twolineshloka
{स राजा धार्मिकं पुत्रं प्राप्य हर्षेणनिर्भरः}
{राज्यं तस्मिन्महन्न्यस्य जगाम तपसे वनम्}% ५६

\twolineshloka
{तत्राराध्य हृषीकेशं भक्तियुक्तेन चेतसा}
{निर्धूतपापः सतनुरगाद्धरिपदं नृपः}% ५७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सत्यवदाख्याने धेनुव्रतवर्णनं नाम एकत्रिंशोऽध्यायः॥३१॥

\sect{द्वात्रिंशोऽध्यायः 5.32}

\uvacha{सुमतिरुवाच}

\twolineshloka
{असावपि नृपः सौम्य सत्यवान्नाम विश्रुतः}
{निजधर्मेण लोकेशं रघुनाथमतोषयत्}% १

\twolineshloka
{अस्मै तुष्टो रमानाथो ददौ भक्तिमचञ्चलाम्}
{निजाङ्घ्रिपद्मे यजतां दुर्लभां पुण्यकोटिभिः}% २

\twolineshloka
{नित्यं श्रीरघुनाथस्य कथानकमनातुरः}
{कुरुते सर्वलोकानां पावनं कृपयायुतः}% ३

\twolineshloka
{यो न पूजयते देवं रघुनाथं रमापतिम्}
{स तेन ताड्यते दण्डैर्यमस्यापि भयावहैः}% ४

\twolineshloka
{अष्टमाद्वत्सरादूर्ध्वमशीतिवत्सरो भवेत्}
{तावदेकादशी सर्वैर्मानुषैः कारिताऽमुना}% ५

\twolineshloka
{तुलसी वल्लभा यस्य कदाचिद्यच्छिरोधराम्}
{न मुञ्चति रमानाथ पादपद्मस्रगुत्तमा}% ६

\twolineshloka
{ऋषीणामपि पूज्योयमितरेषां कथं नहि}
{रघुनाथस्मृतिप्रीतिर्धूतपाप्मा हताशुभः}% ७

\twolineshloka
{ज्ञात्वायं रामचन्द्रस्य वाजिनं परमाद्भुतम्}
{आगत्य तुभ्यं सन्दास्यत्येतद्राज्यमकण्टकम्}% ८

\twolineshloka
{त्वया यद्गदितं राजंस्तत्ते कथितमुत्तमम्}
{पुनः किं पृच्छसे स्वामिन्नाज्ञापय करोमि तत्}% ९

\uvacha{शेष उवाच}

\twolineshloka
{गतोऽश्वस्तत्पुरान्तस्तु नानाश्चर्यसमन्वितः}
{तं दृष्ट्वा जनताः सर्वा राज्ञे गत्वा न्यवेदयन्}% १०

जनता ऊचुः

\twolineshloka
{कोऽप्यश्वः सितवर्णेन गङ्गाजलसमेन वै}
{भाले सौवर्णपत्रेण राजमानः समागतः}% ११

\twolineshloka
{तच्छ्रुत्वा वचनं रम्यं जनानां हृद्यमीरितम्}
{ताः प्रत्याह हसन्भूपो ज्ञायतां कस्य वै हयः}% १२

\twolineshloka
{ताश्चैनं कथयामासुः शत्रुघ्नेन प्रपालितः}
{आयात्यश्वो महीभर्तू रामस्य पुरमध्यतः}% १३

\twolineshloka
{रामस्य नाम स श्रुत्वा द्व्यक्षरं सुमनोरमम्}
{जहर्ष चित्ते सुभृशं गद्गदस्वरचिन्हितः}% १४

\twolineshloka
{मयायोध्यापतिर्नित्यं यो रामश्चिन्त्यते हृदि}
{तस्याश्वः सहशत्रुघ्नः समायातः पुरं मम}% १५

\twolineshloka
{हनूमांस्तत्र रामाङ्घ्रिसेवाकर्ता भविष्यति}
{कदाचिदपि यो रामं न विस्मरति मानसे}% १६

\twolineshloka
{गच्छामि यत्र शत्रुघ्नो यत्र मारुतनन्दनः}
{अन्येऽपि यत्र पुरुषा रामपादाब्जसेवकाः}% १७

\twolineshloka
{अमात्यमादिदेशाथ सर्वं राजधनं महत्}
{गृहीत्वा तु मया सार्द्धमागच्छ त्वरया युतः}% १८

\twolineshloka
{यास्येऽहं रघुनाथस्य हयं पालयितुं वरम्}
{कर्तुं च रामपादाब्जपरिचर्यां सुदुर्लभाम्}% १९

\twolineshloka
{इत्युक्त्वा निर्जगामाथ शत्रुघ्नं प्रति सैनिकैः}
{तावत्पुरीमथ प्राप्तो रामभ्राता ससैनिकः}% २०

\twolineshloka
{वीरा गर्जन्ति प्रबला रथाः सुनिनदन्ति च}
{जयशङ्खस्वनास्तत्र वेणुनादाश्च सर्वतः}% २१

\twolineshloka
{आगत्य सत्यवान्राजा मन्त्रिभिः सुसमन्वितः}
{चरणे प्रणिपत्यास्मै राज्यं प्रादान्महाधनम्}% २२

\twolineshloka
{शत्रुघ्नस्तं तु राजानं ज्ञात्वा राममनुव्रतम्}
{तद्राज्यं तस्य पुत्राय रुक्मनाम्ने ददौ महत्}% २३

\twolineshloka
{हनूमन्तं परीरभ्य सुबाहुं रामसेवकम्}
{अन्यान्वै रामभक्तांश्च परिरभ्य महायशाः}% २४

\twolineshloka
{कृतार्थमिव चात्मानं मेने सत्यसमन्वितः}
{ननन्द चेतसि तदा शत्रुघ्नेन समन्वितः}% २५

\twolineshloka
{हयस्तावद्गतो दूरं वीरैः सुपरिरक्षितः}
{शत्रुघ्नस्तेन भूपेन ययौ वीरसमन्वितः}% २६

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सत्यवत्समागमो नाम द्वात्रिंशोऽध्यायः॥३२॥

\sect{त्रयस्त्रिंशत्तमोऽध्यायः 5.33}

\uvacha{शेष उवाच}

\twolineshloka
{गच्छत्सु रथिवर्येषु शत्रुघ्नादिषु भूरिषु}
{महाराजेषु सर्वेषु रथकोटियुतेषु च}% १

\twolineshloka
{अकस्मादभवन्मार्गे तमः परमदारुणम्}
{यस्मिन्स्वीयो न पारक्यो लक्ष्यते ज्ञातिभिर्नरैः}% २

\twolineshloka
{रजसा व्यावृतं व्योम विद्युत्स्तनितसङ्कुलम्}
{एतादृशे तु सम्मर्दे महाभयकरे ततः}% ३

\twolineshloka
{मेघा वर्षन्ति रुधिरं पूयामेध्यादिकं बहु}
{अत्याकुला बभूवुस्ते वीराः परमवैरिणः}% ४

\twolineshloka
{आकुलीकृतलोके तु किमिदं किमिति स्थितिः}
{तमोव्याप्तानि लोकानां चक्षूंषि प्रथितौजसाम्}% ५

\twolineshloka
{जहाराश्वं रावणस्य सुहृत्पातालसंस्थितः}
{विद्युन्मालीति विख्यातो राक्षसश्रेणिसंवृतः}% ६

\twolineshloka
{कामगे सुविमाने तु सर्वायसनिषेविणि}
{आरूढोऽश्वं तु वीराणां भयं कुर्वञ्जहार ह}% ७

\twolineshloka
{मुहूर्तात्तत्तमो नष्टमाकाशं विमलं बभौ}
{वीराः शत्रुघ्नमुख्यास्ते प्रोचुः कुत्र हयोऽस्ति सः}% ८

\twolineshloka
{ते सर्वे हयराजं तु लोकयन्तः परस्परम्}
{ददृशुर्न यदा वाहं हाहाकारस्तदाभवत्}% ९

\twolineshloka
{कुत्राश्वो हयमेधस्य केन नीतः कुबुद्धिना}
{इति वाचमवोचंस्ते तावत्स दनुजेश्वरः}% १०

\twolineshloka
{ददृशे सुभटैः सर्वै रथस्थैः शौर्यशोभितैः}
{विमानवरमारूढै राक्षसाग्र्यैः समावृतः}% ११

\twolineshloka
{दुमुर्खा विकरालास्या लम्बदंष्ट्रा भयानकाः}
{राक्षसास्तत्र दृश्यन्ते सैन्यग्रासाय चोद्यताः}% १२

\twolineshloka
{तदा तं वेदयामासुः शत्रुघ्नं नृवरोत्तमम्}
{हयो नीतो न जानीमः खे विमानविलासिना}% १३

\twolineshloka
{तमसा व्याकुलान्कृत्वा वीरानस्मान्समाययौ}
{जग्राह नृपशार्दूल हयं कुरु यथोचितम्}% १४

\twolineshloka
{शत्रुघ्नस्तद्वचः श्रुत्वा महारोषसमावृतः}
{कोऽस्त्येष राक्षसो यो मे हयं जग्राह वीर्यवान्}% १५

\twolineshloka
{विमानं तत्पतत्वद्य मद्बाणव्रजनिर्हतम्}
{पतत्वद्य शिरस्तस्य क्षुरप्रैर्मम वैरिणः}% १६

\twolineshloka
{सज्जीयन्तां रथाः सर्वैर्महाशस्त्रास्त्रपूरिताः}
{यान्तु तं प्रतिसंहर्तुं योद्धारो वाजिहारिणम्}% १७

\twolineshloka
{इत्युक्त्वा रोषताम्राक्ष उवाच निजमन्त्रिणम्}
{नयानयविदं शूरं युद्धकार्यविशारदम्}% १८

\uvacha{शत्रुघ्न उवाच}

\twolineshloka
{मन्त्रिन्कथय के योज्या राक्षसस्य वधोद्यताः}
{महाशस्त्रा महाशूराः परमास्त्रविदुत्तमाः}% १९

\twolineshloka
{कथयाशु विचार्यैवं तत्करोमि भवद्वचः}
{वीरान्कथय तस्यैवं योग्यान्सर्वास्त्रकोविदान्}% २०

\twolineshloka
{एतच्छ्रुत्वा तु सचिवः प्राह वाक्यं यथोचितम्}
{वीरान्रणवरे योग्यान्दर्शयंस्तरसा नतान्}% २१

\uvacha{सुमतिरुवाच}

\twolineshloka
{जेतुं गच्छतु तद्रक्षः समरे विजयोद्यतः}
{महाशस्त्रास्त्रसंयुक्तः पुष्कलः परतापनः}% २२

\twolineshloka
{तथा लक्ष्मीनिधिर्यातु शस्त्रसङ्घसमन्वितः}
{करोतु तस्य यानस्य भङ्गं तीक्ष्णैः स्वसायकैः}% २३

\twolineshloka
{हनूमान्धृष्टकर्मात्र राक्षसैर्योधितुं क्षमः}
{करोतु मुखपुच्छाभ्यां ताडनं रक्षसां प्रभो}% २४

\twolineshloka
{वानरा अपि ये वीरा रणकर्मविशारदाः}
{गच्छन्तु तेऽखिला योद्धुं तववाक्यप्रणोदिताः}% २५

\twolineshloka
{सुमदश्च सुबाहुश्च प्रतापाग्र्यश्च सत्तमाः}
{गच्छन्तु सायकैस्तीक्ष्णैस्तान्योद्धुं राक्षसाधमान्}% २६

\twolineshloka
{भवानपि महाशस्त्रपरिवारो रथे स्थितः}
{करोतु युद्धे विजयं राक्षसं हन्तुमुद्यतः}% २७

\twolineshloka
{एतन्मम मतं राजन्ये योधास्तत्प्रमर्दनाः}
{ते गच्छन्तु रणे शूराः किमन्यैर्बहुभिर्भटैः}% २८

\twolineshloka
{इत्युक्तवति वीराग्र्येऽमात्ये सुमतिसंज्ञिके}
{शत्रुघ्नः कथयामास वीरान्सङ्ग्रामकोविदान्}% २९

\twolineshloka
{भो वीराः पुष्कलाद्या ये सर्वशस्त्रास्त्रकोविदाः}
{ते वदन्तु प्रतिज्ञां वै मत्पुरो राक्षसार्दने}% ३०

\twolineshloka
{कृत्वा प्रतिज्ञां विपुलां स्वपराक्रमशोभिनीम्}
{गच्छन्तु रणमध्ये हि भवन्तो बलसंयुताः}% ३१

\twolineshloka
{इति वाक्यं समाकर्ण्य शत्रुघ्नस्य महाबलाः}
{स्वां स्वां प्रतिज्ञां महतीं चक्रुस्ते तेजसान्विताः}% ३२

\twolineshloka
{तत्रादौ पुष्कलो वीरः श्रुत्वा वाक्यं महीपतेः}
{परमोत्साहसम्पन्नः प्रतिज्ञामूचिवानिमाम्}% ३३

\uvacha{पुष्कल उवाच}

\twolineshloka
{शृणुष्व नृपशार्दूल मत्प्रतिज्ञां पराक्रमात्}
{विहितां सर्वलोकानां शृण्वतां परमाद्भुताम्}% ३४

\twolineshloka
{चेन्न कुर्यां क्षुरप्राग्रैस्तीक्ष्णैः कोदण्डनिर्गतैः}
{दैत्यं मूर्च्छासमाक्रान्तं कीर्णकेशाकुलाननम्}% ३५

\twolineshloka
{कन्या स्वभोक्तुर्यत्पापं यत्पापं देवनिन्दने}
{तत्पापं मम वै भूयाच्चेत्कुर्यां स्ववचोऽनृतम्}% ३६

\twolineshloka
{यदिमद्बाणनिर्भिन्नाः सैनिकाः सुमहाबलाः}
{न पतन्ति महाराज प्रतिज्ञां तत्र मे शृणु}% ३७

\twolineshloka
{विष्ण्वीशयोर्विभेदं यः शिवशक्त्योः करोत्यपि}
{तत्पापं मम वै भूयाच्चेन्न कुर्यामृतं वचः}% ३८

\twolineshloka
{सर्वं मद्वाक्यमित्युक्तं रघुनाथपदाम्बुजे}
{भक्तिर्मे निश्चला यास्ति सैव सत्यं करिष्यति}% ३९

\twolineshloka
{पुष्कलस्य प्रतिज्ञां तां श्रुत्वा लक्ष्मीनिधिर्नृपः}
{प्रतिज्ञां व्यदधात्सत्यां स्वपराक्रमशोभिताम्}% ४०

\uvacha{लक्ष्मीनिधिरुवाच}

\twolineshloka
{वेदानां निन्दनं श्रुत्वा आस्ते यो मौनिवन्नरः}
{मानसे रोचयेद्यस्तु सर्वधर्मबहिष्कृतः}% ४१

\twolineshloka
{ब्राह्मणो यो दुराचारो रसलाक्षादिविक्रयी}
{विक्रीणाति च गां मूढो धनलोभेन मोहितः}% ४२

\twolineshloka
{म्लेच्छकूपोदकं पीत्वा प्रायश्चित्तं तु नाचरेत्}
{तत्पापं मम वै भूयाद्विमुखश्चेद्भवाम्यहम्}% ४३

\twolineshloka
{तत्प्रतिज्ञामथाश्रुत्य हनूमान्रणकोविदः}
{रामाङ्घ्रिस्मरणं कृत्वा प्रोवाच वचनं शुभम्}% ४४

\twolineshloka
{मत्स्वामीहृदये नित्यं ध्येयो वै योगिभिर्मुहुः}
{यं देवाः सासुराः सर्वे नमन्ति मणिमौलिभिः}% ४५

\twolineshloka
{रामः श्रीमानयोध्यायाः पतिर्लोकेशपूजितः}
{तं स्मृत्वा यद्ब्रुवे वाक्यं तद्वै सत्यं भवष्यिति}% ४६

\twolineshloka
{राजन्कोयं लघुर्दैत्यो दुर्बलः कामगे स्थितः}
{कथयाशु मया कार्यमेकेन विनिपातनम्}% ४७

\twolineshloka
{मेरुं देवेन्द्रसहितं लाङ्गूलाग्रेण तोलये}
{जलधिं शोषये सर्वं सांवर्तं वा पिबाम्यहम्}% ४८

\twolineshloka
{राज्ञः श्रीरघुनाथस्य जानक्याः कृपया मम}
{तन्नास्ति भूतले राजन्यदसाध्यं कदा भवेत्}% ४९

\twolineshloka
{एतद्वाक्यं मया प्रोक्तमनृतं स्याद्यदि प्रभो}
{तदैव रघुनाथस्य भक्तिदूरो भवाम्यहम्}% ५०

\twolineshloka
{यः शूद्रः कपिलां गां वै पयोबुद्ध्यानुपालयेत्}
{तस्य पापं ममैवास्तु चेत्कुर्यामनृतं वचः}% ५१

\twolineshloka
{ब्राह्मणीं गच्छते मोहाच्छूद्रः कामविमोहितः}
{तस्य पापं ममैवास्तु चेत्कुर्यामनृतं वचः}% ५२

\twolineshloka
{यद्घ्राणान्नरकं गच्छेत्स्पर्शनाच्चापि रौरवम्}
{तां पिबेन्मदिरां यो वा जिह्वास्वादेन लोलुपः}% ५३

\twolineshloka
{तस्य यज्जायते पापं तन्ममैवास्तु निश्चितम्}
{चेन्न कुर्यां प्रतिज्ञातं सत्यं रामकृपाबलात्}% ५४

\twolineshloka
{एवमुक्ते महावीरैर्योद्धारस्तरसा युताः}
{चक्रुः प्रतिज्ञां महतीं स्वपराक्रमशालिनीम्}% ५५

\twolineshloka
{शत्रुघ्नोऽपि व्यधात्तत्र प्रतिज्ञां पश्यतां नृणाम्}
{साधुसाधु प्रशंसन्वै तान्वीरान्युद्धकोविदान्}% ५६

\twolineshloka
{कथयामि पुरो वः स्वां प्रतिज्ञां सत्त्वशोभिताम्}
{तच्छृण्वन्तु महाभागा युद्धोत्साहसमन्विताः}% ५७

\twolineshloka
{चेत्तस्य शिर आहत्य पातयामि न सायकैः}
{विमानाच्च कबन्धाच्च भिन्नं छिन्नं च भूतले}% ५८

\twolineshloka
{यत्पापं कूटसाक्ष्येण यत्पापं स्वर्णचौर्यतः}
{यत्पापं ब्रह्मनिन्दायां तन्ममास्त्वद्य निश्चयात्}% ५९

\twolineshloka
{इति शत्रुघ्नसद्वाक्यं श्रुत्वा ते वीरपूजिताः}
{धन्योसि राघवभ्रातः कस्त्वदन्यो परो भवेत्}% ६०

\twolineshloka
{त्वया वै निहतो दैत्यो देवदानवदुःखदः}
{लवणो नाम लोकेश मधुपुत्रो महाबलः}% ६१

\twolineshloka
{कोयं वै राक्षसो दुष्टः क्व चास्य बलमल्पकम्}
{करिष्यसि क्षणादेव तस्य नाशं महामते}% ६२

\twolineshloka
{इत्युक्त्वा ते महावीराः सज्जीभूता रणाङ्गणे}
{प्रतिज्ञां स्वामृतां कर्तुं ययुस्ते राक्षसं मुदा}% ६३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे वीरप्रतिज्ञाकथनं नाम त्रयस्त्रिंशत्तमोऽध्यायः॥३३॥

\sect{चतुस्त्रिंशत्तमोऽध्यायः 5.34}

\uvacha{शेष उवाच}

\twolineshloka
{रथैः सदश्वैः शोभाढ्यैः सर्वशस्त्रास्त्रपूरितैः}
{नानारत्नसमायुक्तैर्ययुस्ते राक्षसाधमम्}% १

\twolineshloka
{तान्दृष्ट्वा कामगे याने स्थितः प्रोवाच राक्षसः}
{मेघगम्भीरया वाचा तर्जयन्निव भूरिशः}% २

\twolineshloka
{मायां तु सुभटा योद्धुं गच्छन्तु निजमन्दिरम्}
{मा त्यजन्तु स्वकान्प्राणान्न मोक्ष्ये वाजिनं वरम्}% ३

\twolineshloka
{विद्युन्मालीति विख्यातो रावणस्य सुहृत्सखा}
{मत्सख्युः प्रेतभूतस्य निष्कृतिं कर्तुमेयिवान्}% ४

\twolineshloka
{क्वासौ रामो य आहत्य सखायं रावणं गतः}
{तस्य भ्रातापि कुत्रास्ते सर्वशूरशिरोमणिः}% ५

\twolineshloka
{तं हत्वा निष्कृतिं तस्य प्राप्स्ये रामस्य चानुजम्}
{पिबन्रुधिरमुद्भूतं कण्ठनालस्य बुद्बुदैः}% ६

\twolineshloka
{इति वाक्यं समाकर्ण्य योधानां प्रवरोत्तमः}
{पुष्कलो निजगादैनं वीर्यशौर्यसमन्वितम्}% ७

\uvacha{पुष्कल उवाच}

\twolineshloka
{विकत्थनं न कुर्वन्ति सङ्ग्रामे सुभटा नराः}
{पराक्रमं दर्शयन्ति निजशस्त्रास्त्रवर्षणैः}% ८

\twolineshloka
{रावणो निहतो येन ससुहृत्स्वजनैर्वृतः}
{तस्य वाजिनमाहृत्य कुत्र गन्तासि दुर्मद}% ९

\twolineshloka
{पतिष्यसि त्वं शत्रुघ्नबाणैः कोदण्डनिर्गतैः}
{त्वामत्स्यन्ति शिवा भूमौ पतितं प्राणवर्जितम्}% १०

\twolineshloka
{मा गर्ज दुष्ट रामस्य सेवके मयि संस्थिते}
{गर्जन्ति सुभटा युद्धे शत्रुं जित्वा महोदयात्}% ११

\uvacha{शेष उवाच}

\twolineshloka
{एवं ब्रुवन्तं तं वीरं पुष्कलं रणदुर्मदम्}
{जघान शक्त्या सुभृशं हृदि राक्षससत्तमः}% १२

\twolineshloka
{आयान्तीं तां महाशक्तिमायसीं काञ्चनाश्रिताम्}
{चिच्छेद त्रिभिरत्युग्रैः शितैर्बाणैः स पुष्कलः}% १३

\twolineshloka
{सा त्रिधा ह्यपतद्भूमौ विशिखैर्निष्प्रभीकृता}
{पतन्ती विरराजासौ विष्णोः शक्तित्रयीव किम्}% १४

\twolineshloka
{तां छिन्नां शक्तिकां दृष्ट्वा राक्षसः परतापनः}
{जग्राह शूलं तरसा त्रिशिखं लोहनिर्मितम्}% १५

\twolineshloka
{तीक्ष्णाग्रं ज्वलनप्रख्यं राक्षसेन्द्रो व्यमोचयत्}
{आयान्तं तिलशश्चक्रे बाणैः पुष्कलसंज्ञितः}% १६

\twolineshloka
{छित्त्वा त्रिशूलं तरसा राघवस्य हि सेवकः}
{पुष्कलश्चाप आधत्त बाणांस्तीक्ष्णान्मनोजवान्}% १७

\twolineshloka
{ते बाणा हृदि तस्याशु लग्ना रागं बतासृजन्}
{वैष्णवस्य यथा स्वान्ते गुणा विष्णोर्मनोहराः}% १८

\twolineshloka
{तद्बाणवेधदुःखार्तो विद्युन्माली सुदुर्मदः}
{जग्राह मुद्गरं घोरं पुष्कलं हन्तुमुद्यतः}% १९

\twolineshloka
{मुद्गरः प्रहितस्तेन विद्युन्माल्यभिधेन हि}
{हृदि लग्नोसृजच्छीघ्रं कश्मलं तदकारयत्}% २०

\twolineshloka
{मुद्गरप्रहतो वीरः कम्पमानः सवेपथुः}
{पपात स्यन्दनोपस्थे पुष्कलः शत्रुतापनः}% २१

\twolineshloka
{उग्रदंष्ट्रोऽथ तद्भ्राता लक्ष्मीनिधिमयोधयत्}
{शस्त्रास्त्रैर्बहुधा मुक्तैर्वीरप्राणहृतिङ्करैः}% २२

\twolineshloka
{पुष्कलस्तत्क्षणात्प्राप्य संज्ञां राक्षसमब्रवीत्}
{धन्योसि राक्षसश्रेष्ठ महीयांस्ते पराक्रमः}% २३

\twolineshloka
{पश्येदानीं ममाप्युच्चैः प्रतिज्ञां शूरमानिताम्}
{विमानात्पातयाम्यद्य भूमौ त्वां शितसायकैः}% २४

\twolineshloka
{इत्युक्त्वा निशितं बाणं समगृह्णाद्दुरासदम्}
{ज्वलन्तमग्नितेजस्कं महौदार्यसमन्वितम्}% २५

\twolineshloka
{स यावत्तत्प्रतीकर्तुं विधत्ते स्वपराक्रमम्}
{तावद्धृदिगतोऽत्युग्रस्तीक्ष्णधारः ससायकः}% २६

\twolineshloka
{तेन बाणेन विभ्रान्तो भ्रमच्चित्तः स राक्षसः}
{पपात कामगोपस्थाद्भूमौ विगतचेतनः}% २७

\twolineshloka
{उग्रदंष्ट्रेण वै दृष्टः पतमानो निजाग्रजः}
{गृहीत्वा तं विमानान्तर्निनाय रिपुशङ्कितः}% २८

\twolineshloka
{प्राह चारिं महारोषात्पुष्कलं बलिनां वरम्}
{मद्भ्रातरं पातयित्वा कुत्र यास्यसि दुर्मते}% २९

\twolineshloka
{मां वै युधि विनिर्जित्य गन्तासि जयमुत्तमम्}
{स्थिते मयि तव स्वान्ते जयाशा विनिवर्त्य ताम्}% ३०

\twolineshloka
{एवं ब्रुवन्तं तरसा जघान दशभिः शरैः}
{हृदये तस्य दुष्टस्य रोषपूरितलोचनः}% ३१

\twolineshloka
{स ताडितो दशशरैः पुष्कलेन महात्मना}
{चुक्रोध हृदि दुर्बुद्धिस्तं हन्तुमुपचक्रमे}% ३२

\twolineshloka
{दन्तान्निष्पिष्य सक्रोधो मुष्टिमुद्यम्य चाहनत्}
{व्यनदद्वज्रनिर्घातपातशङ्कां सृजन्हृदि}% ३३

\twolineshloka
{मुष्टिनाभिहतो वीरः पुष्कलः परमास्त्रवित्}
{नाकम्पत विनिष्पेषं वाञ्छंस्तस्य दुरात्मनः}% ३४

\twolineshloka
{वत्सदन्तान्महातीक्ष्णान्मुमोच हृदि सायकान्}
{तैर्बाणैर्व्यथितो दैत्यस्त्रिशूलं तु समाददे}% ३५

\twolineshloka
{जाज्वल्यमानं त्रिशिखं ज्वालामालातिभीषणम्}
{लग्नं हृदि महावीर पुष्कलस्य तु दारुणम्}% ३६

\twolineshloka
{मूर्च्छितस्तेन शूलेन निहतो धन्विसत्तमः}
{कश्मलं परमं प्राप्तः पपात स्यन्दनोपरि}% ३७

\twolineshloka
{मूर्च्छां प्राप्तं तमाज्ञाय हनूमान्पवनात्मजः}
{कोपव्याकुलितस्वान्तो बभाषे तं तु राक्षसम्}% ३८

\twolineshloka
{कुत्र गच्छसि दुर्बुद्धे मयि योद्धरि संस्थिते}
{त्वां हन्मि चरणाघातैर्वाजिहर्तारमागतम्}% ३९

\twolineshloka
{एवमुक्त्वा महादैत्याञ्जघान परसैनिकान्}
{विमानस्थान्नखाग्रेण दारयन्नभसि स्थितः}% ४०

\twolineshloka
{लाङ्गूलेनाहताः केचित्केचित्पादतला हताः}
{बाहुभ्यां दारिताः केचित्पवनस्य तनूभुवा}% ४१

\twolineshloka
{नश्यन्ति केचिन्निहताः केचिन्मूर्च्छन्ति संहताः}
{पलायन्ते पदाघातभयपीडाहतास्ततः}% ४२

\twolineshloka
{अनेके निहतास्तत्र राक्षसाश्चातिदारुणाः}
{छिन्ना भिन्ना द्विधा जाताः पवनस्य सुतेन वै}% ४३

\twolineshloka
{कामगन्तुविमानं तद्भिन्नप्राकारतोरणम्}
{हाहा कुर्वद्भिरसुरैः समन्तात्परिवारितम्}% ४४

\twolineshloka
{हनूमति महाशूरे क्षणं भूमौ क्षणं दिवि}
{इतस्ततः प्रदृश्येत कामयानं दुरासदम्}% ४५

\twolineshloka
{यत्रयत्र विमानं तत्तत्रतत्र समीरजः}
{प्रहरन्नेव दृश्येत कामरूपधरः कपिः}% ४६

\twolineshloka
{एवं तदाकुलीभूते विमानस्थे महाजने}
{उग्रदंष्ट्रस्तु दैत्येन्द्रो हनूमन्तमुपेयिवान्}% ४७

\twolineshloka
{कपे त्वया महत्कर्म कृतं यद्भटपातनम्}
{क्षणं तिष्ठसि चेत्कुर्वे तव प्राणवियोजनम्}% ४८

\twolineshloka
{एवमुक्त्वा हनूमन्तं प्रजघान स दुर्मतिः}
{त्रिशूलेन सुतीक्ष्णेन ज्वलत्पावककान्तिना}% ४९

\twolineshloka
{तदागतं त्रिशूलं च मुखे जग्राह वीर्यवान्}
{चूर्णयामास सकलं सर्वलोहविनिर्मितम्}% ५०

\twolineshloka
{चूर्णयित्वा त्रिशूलं तदायसं दैत्यमोचितम्}
{जघान तं चपेटाभिर्बह्वीभिर्हनुमान्बली}% ५१

\twolineshloka
{स आहतः कपीन्द्रेण चपेटाभिरितस्ततः}
{व्यथितो व्यसृजन्मायां सर्वलोकभयङ्करीम्}% ५२

\twolineshloka
{तदा तमोभवत्तीव्रं यत्र को वा न लक्ष्यते}
{यत्र स्वीयो न पारक्यो विदामास जनान्बहून्}% ५३

\twolineshloka
{शिलाः पर्वतशृङ्गाभाः पतन्ति सुभटोपरि}
{ताभिर्हतास्तु ते सर्वे व्याकुला अथ जज्ञिरे}% ५४

\twolineshloka
{विद्युतो विलसन्त्यत्र गर्जन्ति जलदा घनम्}
{वर्षन्ति पूयरुधिरं मुञ्चन्ति समलं जलम्}% ५५

\twolineshloka
{आकाशात्पतमानानि कबन्धानि बहूनि च}
{दृश्यन्ते छिन्नशीर्षाणि सकुण्डलयुतानि च}% ५६

\twolineshloka
{नग्ना विरूपाः सुभृशं कीर्णकेशाः सुदुर्मुखाः}
{दृश्यन्ते सर्वतो दैत्या दारुणा भयकारिणः}% ५७

\twolineshloka
{तदा व्याकुलिता लोकाः परस्परभयाकुलाः}
{पलायनपरा जाता महोत्पातममंसत}% ५८

\twolineshloka
{तदा शत्रुघ्न आयातो रथे स्थित्वा महायशाः}
{श्रीरामस्मरणं कृत्वा चापे सन्धाय सायकान्}% ५९

\twolineshloka
{तां मायां स विधूयाथ मोहनास्त्रेण वीर्यवान्}
{शरधाराः किरन्व्योम्नि ववर्ष समरेसुरम्}% ६०

\twolineshloka
{तदादिशः प्रसेदुस्ता रविस्त्वपरिवेषवान्}
{मेघा यथागतं याता विद्युतः शान्तिमागताः}% ६१

\twolineshloka
{तदा विमानं पुरतो दृश्यते राक्षसैर्युतम्}
{छिन्धि भिन्धीति भाषाभिर्व्याकुलं सुतरां महत्}% ६२

\twolineshloka
{बाणाश्च शतसाहस्राः स्वर्णपुङ्खैश्च शोभिताः}
{पेतुर्विमाने नभसि स्थिते कामगमे मुहुः}% ६३

\twolineshloka
{तदा भग्नं विमानं हि दृश्यते न तदुच्चकैः}
{स्वपुरी खण्डमेकत्र भग्नाङ्गमिव भूतले}% ६४

\twolineshloka
{तदा प्रकुपितो दैत्यो बाणान्धनुषि सन्दधे}
{तैर्बाणैर्विकिरन्रामभ्रातरं चाभिगर्जितः}% ६५

\twolineshloka
{ते बाणाः शतशस्तस्य लग्ना वपुषि भूरिशः}
{शोभामापुः शोणितौघान्वहन्तस्तीक्ष्णवक्त्रिणः}% ६६

\twolineshloka
{शत्रुघ्नः परया शक्त्या संयुक्तो वायुदैवतम्}
{अस्त्रं धनुषि चाधत्त राक्षसानां प्रकम्पनम्}% ६७

\twolineshloka
{तेनास्त्रेण विमानात्खात्पतन्तो मुक्तमूर्धजाः}
{दृश्यन्ते भूतवेतालसङ्घा इव नभश्चराः}% ६८

\twolineshloka
{तदस्त्रं रघुनाथस्य भ्रात्रा मुक्तं विलोक्य सः}
{अस्त्रं च पाशुपत्यं स चापे धाद्दनुजात्मजः}% ६९

\twolineshloka
{ततः प्रवृत्ता वेताला भूताः प्रेतनिशाचराः}
{कपालकर्तरीयुक्ताः पिबन्तः शोणितं बहु}% ७०

\twolineshloka
{ते वै शत्रुघ्नवीराणां रुधिराणि पपुर्मुदा}
{जीवतामपि दुर्वाराः कर्तरीपाणिशोभिताः}% ७१

\twolineshloka
{तदस्त्रं व्याप्नुवद्दृष्ट्वा सर्ववीरप्रभञ्जनम्}
{मुमोच तन्निरासाय चास्त्रं नारायणाभिधम्}% ७२

\twolineshloka
{नारायणास्त्रं तान्सर्वान्वारयामास तत्क्षणात्}
{ते सर्वे विलयं प्रापुर्निशाचरप्रणोदिताः}% ७३

\twolineshloka
{तदा क्रुद्धो निशाचारी विद्युन्माली समाददे}
{त्रिशूलं निशितं घोरं शत्रुघ्नं हन्तुमुल्बणम्}% ७४

\twolineshloka
{शूलहस्तं समायान्तं विद्युन्मालिनमाहवे}
{सायकैः प्राहरत्तस्य भुजे त्वर्धशशिप्रभैः}% ७५

\twolineshloka
{तैर्बाणैश्छिन्नहस्तः स शिरसा हन्तुमुद्यतः}
{हतोसि याहि शत्रुघ्न कस्त्वां त्राता भविष्यति}% ७६

\twolineshloka
{इति ब्रुवाणं तरसा चिच्छेद शितसायकैः}
{मस्तकं तस्य बलिनः शूरस्य सह कुण्डलम्}% ७७

\twolineshloka
{तं छिन्नशिरसं दृष्ट्वा उग्रदंष्ट्रः प्रतापवान्}
{मुष्टिना हन्तुमारेभे शत्रुघ्नं शूरसेवितम्}% ७८

\twolineshloka
{शत्रुघ्नस्तु क्षुरप्रेण सायकेनाच्छिनच्छिरः}
{प्रधावतो रणे वीरान्सर्वशस्त्रास्त्रकोविदान्}% ७९

\twolineshloka
{हतशेषा ययुः सर्वे राक्षसा नाथवर्जिताः}
{शत्रुघ्नं प्रणिपत्याथ ददुर्वाजिनमाहृतम्}% ८०

\twolineshloka
{ततो वीणानिनादाश्च शङ्खनादाः समन्ततः}
{श्रूयन्ते शूरवीराणां जयनादा मनोहराः}% ८१

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे विद्युन्मालिनामराक्षसपराजयो नाम चतुस्त्रिंशत्तमोऽध्यायः॥३४॥

\sect{पञ्चत्रिंशत्तमोऽध्यायः 5.35}

\uvacha{शेष उवाच}

\twolineshloka
{प्राप्य तं वाजिनं राजा शत्रुघ्नो राक्षसैर्हृतम्}
{अत्यन्तं हर्षमापेदे पुष्कलेन समन्वितः}% १

\twolineshloka
{रुधिरैः सिक्तगात्रास्ते योधा लक्ष्मीनिधिस्तथा}
{रणोत्साहेन संयुक्तं प्रशशंसुर्महानृपम्}% २

\twolineshloka
{हते तस्मिन्महादैत्ये विद्युन्मालिनि दुर्जये}
{सुराः सर्वे भयं त्यक्त्वा सुखमापुर्मुनेमहत्}% ३

\twolineshloka
{नद्यस्तु विमला जाता रविस्तु विमलोऽभवत्}
{वाता ववुः सुगन्धोद सिक्ता विमलशुष्मिणः}% ४

\twolineshloka
{सन्नद्धास्ते महावीरा रथस्था विमलाङ्गकाः}
{राजानमूचुस्ते सर्वे जयलक्ष्म्या समन्विताः}% ५

वीरा ऊचुः

\twolineshloka
{दिष्ट्या हतस्त्वया दैत्यो विद्युन्माली महामते}
{यद्भयात्त्रासमापन्नाः सुराः स्वर्गान्निराकृताः}% ६

\twolineshloka
{दिष्ट्या प्राप्तो महावाजी रघुनाथस्य शोभनः}
{दिष्ट्या गन्तासि सर्वत्र जयं तु क्षितिमण्डले}% ७

\twolineshloka
{स्वामिन्मुञ्चत्विमं वाहं मनोवेगं मनोरमम्}
{समयस्य विलम्बो मा भवत्वत्र महामते}% ८

\uvacha{शेष उवाच}

\twolineshloka
{इति श्रुत्वा तु तद्वाक्यं वीराणां समयोचितम्}
{साधु साधु प्रशस्यैतान्मुमोच हयसत्तमम्}% ९

\twolineshloka
{स मुक्तश्चोत्तरामाशां बभ्रामाथ सुरक्षितः}
{रथपत्तिहयश्रेष्ठैः सर्वशस्त्रास्त्रकोविदैः}% १०

\twolineshloka
{तत्र यद्वृत्तमेतस्य शत्रुघ्नस्य मनोहरम्}
{वात्स्यायन शृणुष्वैतत्पापराशिप्रदाहकम्}% ११

\twolineshloka
{रेवातीरमथ प्राप्तो मुनिवृन्दनिषेवितम्}
{नीलरत्नसमूहस्य रसः किं तु पयो मिषात्}% १२

\twolineshloka
{तांस्तान्मुनिवरान्सर्वान्प्रणमञ्छूरसेवितः}
{जगाम हयरत्नस्य पृष्ठतः कामगामिनः}% १३

\twolineshloka
{गच्छंस्तत्राश्रमं जीर्णं पलाशपर्णनिर्मितम्}
{रेवायाजलकल्लोलैः सिक्तं पापहराश्रयम्}% १४

\twolineshloka
{तं दृष्ट्वा सुमतिं प्राह सर्वज्ञं नयकोविदम्}
{शत्रुघ्नः सर्वधर्मार्थकर्मकर्तव्यकोविदः}% १५

\uvacha{राजोवाच}

\twolineshloka
{मन्त्रिन्कथय कस्यायमाश्रमः पुण्यदर्शनः}
{विचारचतुरश्रेष्ठ वदैतन्मम पृच्छतः}% १६

\uvacha{शेष उवाच}

\twolineshloka
{इति वाक्यं समाकर्ण्य सुमतिः प्राह तं नृपम्}
{विशद स्मेरया वाचा दर्शयन्नात्मसौहृदम्}% १७

\uvacha{सुमतिरुवाच}

\twolineshloka
{एनं दृष्ट्वा महाराज धूतपापा वयं खलु}
{भविष्यामो मुनिश्रेष्ठं सर्वशास्त्रपरायणम्}% १८

\twolineshloka
{तस्मान्नत्वा तमापृच्छ सर्वं ते कथयिष्यति}
{रघुनाथपदाम्भोजमकरन्दाति लोलुपः}% १९

\twolineshloka
{नाम्ना त्वारण्यकं ख्यातं रघुनाथाङ्घ्रिसेवकम्}
{अत्युग्रतपसा पूर्णं सर्वशास्त्रार्थकोविदम्}% २०

\twolineshloka
{इति श्रुत्वा तु तद्वाक्यं धर्मार्थपरिबृंहितम्}
{जगाम तमथो द्रष्टुं स्वल्पसेवकसंयुतः}% २१

\twolineshloka
{हनूमान्पुष्कलो वीरः सुमतिर्मन्त्रिसत्तमः}
{लक्ष्मीनिधिः प्रतापाग्र्यः सुबाहुः सुमदस्तथा}% २२

\twolineshloka
{एतैः परिवृतो राजा शत्रुघ्नः प्रापदाश्रमम्}
{नमस्कर्तुं द्विजवरमारण्यकमुदारधीः}% २३

\twolineshloka
{गत्वा तं तापसश्रेष्ठं नमस्कारमथाकरोत्}
{सर्वैस्तैः सहितो वीरैर्विनयानतकन्धरैः}% २४

\twolineshloka
{तान्दृष्ट्वा सन्नतान्सर्वाञ्छत्रुघ्नप्रमुखान्नृपान्}
{अर्घ्यपाद्यादिकं चक्रे फलमूलादिभिस्तदा}% २५

\twolineshloka
{उवाच तान्नृपान्सर्वान्भवन्तः कुत्र सङ्गताः}
{कथमत्र समायातास्तत्सर्वं वदतानघाः}% २६

\twolineshloka
{तच्छ्रुत्वा वाक्यमेतस्य मुनिवर्यस्य वाडव}
{सुमतिः कथयामास वाक्यं वादविचक्षणः}% २७

\uvacha{सुमतिरुवाच}

\twolineshloka
{रघुवंशनृपस्यायमश्वो वै पाल्यतेऽखिलैः}
{यागं करिष्यते वीरः सर्वसम्भारसम्भृतम्}% २८

\twolineshloka
{तच्छ्रुत्वा वचनं तेषां जगाद मुनिसत्तमः}
{दन्तकान्त्याखिलं घोरं तमोनिर्वारयन्निव}% २९

\uvacha{आरण्यक उवाच}

\twolineshloka
{किं यागैर्विविधैरन्यैः सर्वसम्भारसम्भृतैः}
{स्वल्पपुण्यप्रदैर्नूनं क्षयिष्णुपददातृभिः}% ३०

\twolineshloka
{मूढो लोको हरिं त्यक्त्वा करोत्यन्यसमर्चनम्}
{रघुवीरं रमानाथं स्थिरैश्वर्यपदप्रदम्}% ३१

\twolineshloka
{यो नरैः स्मृतमात्रोपि हरते पापपर्वतम्}
{तं मुक्त्वा क्लिश्यते मूढो यागयोगव्रतादिभिः}% ३२

\twolineshloka
{अहो पश्यत मूढत्वं लोकानामतिवञ्चितम्}
{सुलभं रामभजनं मुक्त्वा दुर्ल्लभमाचरेत्}% ३३

\twolineshloka
{सकामैर्योगिभिर्वापि चिन्त्यते कामवर्जितैः}
{अपवर्गप्रदं नॄणां स्मृतमात्राखिलाघहम्}% ३४

\twolineshloka
{पुराहं तत्त्ववित्सायां ज्ञानिनं सुविचारयन्}
{अगमं बहुतीर्थानि तत्त्वं कोपि न मेऽदिशत्}% ३५

\twolineshloka
{तदैकं हि महद्भाग्यात्प्राप्तं वै लोमशं मुनिम्}
{स्वर्गलोकात्समायातं तीर्थयात्राचिकीर्षया}% ३६

\twolineshloka
{तमहं प्रणिपत्याथ पर्यपृच्छं महामुनिम्}
{महायुषं महायोगिसंसेवितपदद्वयम्}% ३७

\twolineshloka
{स्वामिन्मयाद्य मानुष्यं प्राप्तमद्भुतदुर्ल्लभम्}
{संसारघोरजलधिं किं कर्तव्यं तितीर्षुणा}% ३८

\twolineshloka
{विचार्य कथय त्वं तद्व्रतं दानं जपो मखः}
{देवो वा विद्यते यो वै संसृत्यम्भोधितारकः}% ३९

\twolineshloka
{यज्ज्ञात्वा संसृतिं घोरां तरामि त्वत्कृपाब्धितः}
{तन्मे कथय योगेश सर्वशास्त्रार्थपारग}% ४०

\twolineshloka
{इति मद्वाक्यमाकर्ण्य जगाद मुनिसत्तमः}
{शृणुष्वैकमना विप्र श्रद्धया परया युतः}% ४१

\twolineshloka
{सन्ति दानानि तीर्थानि व्रतानि नियमा यमाः}
{योगा यज्ञास्तथानेके वर्तन्ते स्वर्गदायकाः}% ४२

\twolineshloka
{परं गुह्यं प्रवक्ष्यामि सर्वपापप्रणाशनम्}
{तच्छृणुष्व महाभाग संसाराम्भोधितारकम्}% ४३

\twolineshloka
{नास्तिकाय न वक्तव्यं न चाऽश्रद्धालवे पुनः}
{निन्दकाय शठायापि न देयं भक्तिवैरिणे}% ४४

\twolineshloka
{रामभक्ताय शान्ताय कामक्रोधवियोगिने}
{वक्तव्यं सर्वदुःखस्य नाशकारकमुत्तमम्}% ४५

\twolineshloka
{रामान्नास्ति परो देवो रामान्नास्ति परं व्रतम्}
{न हि रामात्परो योगो न हि रामात्परो मखः}% ४६

\twolineshloka
{तं स्मृत्वा चैव जप्त्वा च पूजयित्वा नरः परम्}
{प्राप्नोति परमामृद्धिमैहिकामुष्मिकीं तथा}% ४७

\twolineshloka
{संस्मृतो मनसा ध्यातः सर्वकामफलप्रदः}
{ददाति परमां भक्तिं संसाराम्भोधितारिणीम्}% ४८

\twolineshloka
{श्वपाकोपि हि संस्मृत्य रामं याति परां गतिम्}
{ये वेदशास्त्रनिरतास्त्वादृशास्तत्र किं पुनः}% ४९

\twolineshloka
{सर्वेषां वेदशास्त्राणां रहस्यं ते प्रकाशितम्}
{समाचर तथा त्वं वै यथा स्यात्ते मनीषितम्}% ५०

\twolineshloka
{एको देवो रामचन्द्रो व्रतमेकं तदर्चनम्}
{मन्त्रोऽप्येकश्च तन्नाम शास्त्रं तद्ध्येव तत्स्तुतिः}% ५१

\twolineshloka
{तस्मात्सर्वात्मना रामचन्द्रं भजमनोहरम्}
{यथा गोष्पदवत्तुच्छो भवेत्संसारसागरः}% ५२

\twolineshloka
{श्रुत्वा मया तु तद्वाक्यं पुनः प्रश्नमकारिषम्}
{कथं वा ध्यायते देवः कथं वा पूज्यते नरैः}% ५३

\twolineshloka
{कथयस्व महाबुद्धे सर्वज्ञ मम विस्तरात्}
{यज्ज्ञात्वाहं कृतार्थः स्यां त्रिलोक्यां मुनिसत्तम}% ५४

\twolineshloka
{एतच्छ्रुत्वा तु मद्वाक्यं विचार्य स तु लोमशः}
{कथयामास मे सर्वं रामध्यानपुरःसरम्}% ५५

\twolineshloka
{शृणु विप्रेन्द्र वक्ष्यामि यत्पृष्टं तु त्वयानघ}
{यथा तुष्येद्रमानाथः संसारज्वरदाहकः}% ५६

\twolineshloka
{अयोध्यानगरे रम्ये चित्रमण्डपशोभिते}
{ध्यायेत्कल्पतरोर्मूले सर्वकामसमृद्धिदे}% ५७

\twolineshloka
{महामरकतस्वर्णनीलरत्नादिशोभितम्}
{सिंहासनं चित्तहरं कान्त्या तामिस्रनाशनम्}% ५८

\twolineshloka
{तस्योपरि समासीनं रघुराजं मनोरमम्}
{दूर्वादलश्यामतनुं देवदेवेन्द्रपूजितम्}% ५९

\twolineshloka
{राकायां पूर्णशीतांशुकान्तिधिक्कारिवक्त्रिणम्}
{अष्टमीचन्द्रशकलसमभालाधिधारिणम्}% ६०

\twolineshloka
{नीलकुन्तलशोभाढ्यं किरीटमणिरञ्जितम्}
{मकराकारसौन्दर्यकुण्डलाभ्यां विराजितम्}% ६१

\twolineshloka
{विद्रुमच्छवि सत्कान्तिरदच्छदविराजितम्}
{तारापतिकराकार द्विजराजि सुशोभितम्}% ६२

\twolineshloka
{जपापुष्पाभया माध्व्या जिह्वया शोभिताननम्}
{यस्यां वसन्ति निगमा ऋगाद्याः शास्त्रसंयुताः}% ६३

\twolineshloka
{कम्बुकान्तिधरग्रीवा शोभया समलङ्कृतम्}
{सिंहवदुच्चकौ स्कन्धौ मांसलौ बिभ्रतं वरम्}% ६४

\twolineshloka
{बाहू दधानं दीर्घाङ्गौ केयूरकटकाङ्कितौ}
{मुद्रिकाहीरशोभाभिर्भूषितौ जानुलम्बिनौ}% ६५

\twolineshloka
{वक्षो दधानं विपुलं लक्ष्मीवासेन शोभितम्}
{श्रीवत्सादिविचित्राङ्कैरङ्कितं सुमनोहरम्}% ६६

\twolineshloka
{महोदरं महानाभिं शुभकट्याविराजितम्}
{काञ्च्या वै मणिमत्या च विशेषेण श्रियान्वितम्}% ६७

\twolineshloka
{ऊरुभ्यां विमलाभ्यां वै जानुभ्यां शोभितं श्रिया}
{चरणाभ्यां वज्ररेखा यवाङ्कुशसुरेखया}% ६८

\twolineshloka
{युताभ्यां योगिध्येयाभ्यां कोमलाभ्यां विराजितम्}
{ध्यात्वा स्मृत्वा च संसारसागरं त्वं तरिष्यसि}% ६९

\twolineshloka
{तमेव पूजयन्नित्यं चन्दनादिभिरिच्छया}
{प्राप्नोति परमामृद्धिमैहिकामुष्मिकीं पराम्}% ७०

\twolineshloka
{त्वया पृष्टं महाराज रामस्य ध्यानमुत्तमम्}
{तत्ते कथितमेतद्वै संसारजलधिं तर}% ७१

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे आरण्यको पाख्याने लोमशारण्यकसंवादो नाम पञ्चत्रिंशत्तमोऽध्यायः॥३५॥

\sect{षट्त्रिंशत्तमोऽध्यायः 5.36}

\uvacha{शेषउवाच}

\twolineshloka
{एतच्छ्रुत्वा तु विप्रेन्द्रो लोमशात्परमं महत्}
{पुनः पप्रच्छ तमृषिं सर्वज्ञं योगिनां वरम्}% १

\uvacha{आरण्यक उवाच}

\twolineshloka
{मुनिश्रेष्ठ वदैतन्मे पृच्छामि त्वां महामते}
{गुरवः कृपया युक्ता भाषन्ते सेवकेऽखिलम्}% २

\twolineshloka
{कोऽसौ रामो महाभाग यो नित्यं ध्यायते त्वया}
{तस्य कानि चरित्राणि वदस्व त्वं द्विजर्षभ}% ३

\twolineshloka
{किमर्थमवतीर्णोऽसौ कस्मान्मानुषतां गतः}
{तत्सर्वं कथयाशु त्वं मम संशयनुत्तये}% ४

\uvacha{शेष उवाच}

\twolineshloka
{इति वाक्यं समाकर्ण्य मुनेः परमशोभनम्}
{लोमशः कथयामास रामचारित्रमद्भुतम्}% ५

\twolineshloka
{लोकान्निरयसम्मग्नांज्ञात्वा योगेश्वरेश्वरः}
{कीर्तिं प्रथयितुं लोके यया घोरं तरिष्यति}% ६

\twolineshloka
{एवं ज्ञात्वा दयावार्धिः परमेशो मनोहरः}
{अवतारं चकारात्र चतुर्धा सश्रियान्वितः}% ७

\twolineshloka
{पुरा त्रेतायुगे प्राप्ते पूर्णांशो रघुनन्दनः}
{सूर्यवंशे समुत्पन्नो रामो राजीवलोचनः}% ८

\twolineshloka
{स रामो लक्ष्मणसखः काकपक्षधरो युवा}
{तातस्य वचनात्तौ तु विश्वामित्रमनुव्रतौ}% ९

\twolineshloka
{यज्ञसंरक्षणार्थाय राज्ञा दत्तौ कुमारकौ}
{दान्तौ धनुर्धरौ वीरौ विश्वामित्रमनुव्रतौ}% १०

\twolineshloka
{पथि प्रव्रजतोस्तत्र ताटका नाम राक्षसी}
{सङ्गता च वने घोरे तयोर्वै विघ्नकारणात्}% ११

\twolineshloka
{ऋषेरनुज्ञया रामस्ताटकां यमयातनाम्}
{प्रावेशयद्धनुर्वेदविद्याभ्यासेन राघवः}% १२

\twolineshloka
{यस्य पादतलस्पर्शाच्छिला वासवयोगजा}
{अहल्या गौतमवधूः पुनर्जाता स्वरूपिणी}% १३

\twolineshloka
{विश्वामित्रस्य यज्ञे तु सुप्रवृत्ते रघूत्तमः}
{मारीचं च सुबाहुं च जघान परमेषुभिः}% १४

\twolineshloka
{ईश्वरस्य धनुर्भग्नं जनकस्य गृहे स्थितम्}
{रामः पञ्चदशे वर्षे षड्वर्षामथ मैथिलीम्}% १५

\twolineshloka
{उपयेमे विवाहेन रम्यां सीतामयोनिजाम्}
{कृतकृत्यस्तदा जातः सीतां सम्प्राप्य राघवः}% १६

\twolineshloka
{ततो द्वादश वर्षाणि रेमे रामस्तया सह}
{सप्तविंशतिमे वर्षे यौवराज्यमकल्पयत्}% १७

\twolineshloka
{राजानमथ कैकेयी वरद्वयमयाचत}
{तयोरेकेन रामस्तु ससीतः सह लक्ष्मणः}% १८

\twolineshloka
{जटाधरः प्रव्रजतुवर्षाणीह चतुर्दश}
{भरतस्तु द्वितीयेन यौवराज्याधिपोऽस्तु मे}% १९

\twolineshloka
{जानकी लक्ष्मणसखं रामं प्राव्राजयन्नृपः}
{त्रिरात्रमुदकाहारश्चतुर्थेऽह्नि फलाशनः}% २०

\twolineshloka
{पञ्चमे चित्रकूटे तु रामस्थानमकल्पयत्}
{अथ त्रयोदशे वर्षे पञ्चवट्यां महामुने}% २१

\twolineshloka
{रामो विरूपयामास शूर्पणखां निशाचरीम्}
{वने विचरतस्तस्य जानक्या सहितस्य च}% २२

\twolineshloka
{आगतो राक्षसस्तां तु हर्तुं पापविपाकतः}
{ततो माघासिताष्टम्यां मुहूर्ते वृन्दसंज्ञिते}% २३

\twolineshloka
{राघवाभ्यां विना सीतां जहार दशकन्धरः}
{तेनैवं ह्रियमाणा सा चक्रन्द कुररी यथा}% २४

\twolineshloka
{रामरामेति मां रक्ष रक्ष मां रक्षसा हृताम्}
{यथा श्येनः क्षुधाक्रान्तः क्रन्दन्तीं वर्तिकां नयेत्}% २५

\twolineshloka
{तथा कामवशं प्राप्तो रावणो जनकात्मजाम्}
{नयत्येवं जनकजां जटायुः पक्षिराट्तदा}% २६

\twolineshloka
{युयुधे राक्षसेन्द्रेण स रावणहतोऽपतत्}
{मार्गशुक्लनवम्यां तु वसन्तीं रावणालये}% २७

\twolineshloka
{सम्पातिर्दशमे मास आचख्यौ वानरेषु ताम्}
{एकादश्यां महेन्द्राद्रे पुःप्लुवे शतयोजनम्}% २८

\twolineshloka
{हनूमान्निशि तस्यां तु लङ्कायां पर्यकालयत्}
{तद्रात्रिशेषे सीताया दर्शनं हि हनूमतः}% २९

\twolineshloka
{द्वादश्यां शिंशपावृक्षे हनूमान्पर्यवस्थितः}
{तस्यां निशायां जानक्या विश्वासाय च सङ्कथा}% ३०

\twolineshloka
{अक्षादिभिस्त्रयोदश्यां ततो युद्धमवर्तत}
{ब्रह्मास्त्रेण चतुर्दश्यां बद्धः शक्रजिता कपिः}% ३१

\twolineshloka
{वह्निना पुच्छयुक्तेन लङ्काया दहनं कृतम्}
{पूर्णिमायां महेन्द्राद्रौ पुनरागमनं कपेः}% ३२

\twolineshloka
{मार्गासितप्रतिपदः पञ्चभिः पथिवासरैः}
{पुनरागत्य षष्ठेऽह्नि ध्वस्तं मधुवनं किल}% ३३

\twolineshloka
{सप्तम्यां प्रत्यभिज्ञानदानं सर्वनिवेदनम्}
{अष्टम्युत्तरफल्गुन्यां मुहूर्ते विजयाभिधे}% ३४

\twolineshloka
{मध्यं प्राप्ते सहस्रांशौ प्रस्थानं राघवस्य च}
{रामः कृत्वा प्रतिज्ञां तु प्रयातो दक्षिणां दिशम्}% ३५

\twolineshloka
{तीर्त्वाहं सागरमपि हनिष्ये राक्षसेश्वरम्}
{दक्षिणाशां प्रयातस्य सुग्रीवोऽप्यभवत्सखा}% ३६

\twolineshloka
{वासरैः सप्तभिः सिन्धोः स्कन्धावारनिवेशनम्}
{पौषशुक्लप्रतिपदस्तृतीयायावदम्बुधेः}% ३७

\twolineshloka
{उपस्थानं ससैन्यस्य राघवस्य बभूव ह}
{बिभीषणश्चतुर्थ्यां तु रामेण सह सङ्गतः}% ३८

\twolineshloka
{समुद्रतरणार्थाय पञ्चम्यां मन्त्र उद्यतः}
{प्रायोपवेशनं चक्रे रामो दिनचतुष्टयम्}% ३९

\twolineshloka
{समुद्रवरलाभश्च सहोपायप्रदर्शनम्}
{ततो दशम्यामारम्भस्त्रयोदश्यां समापनम्}% ४०

\twolineshloka
{चतुर्दश्यां सुवेलाद्रौ रामः सैन्यं न्यवेशयत्}
{पौर्णमास्यां द्वितीयां तं त्रिदिनैः सैन्यतारणम्}% ४१

\twolineshloka
{तीर्त्वा तोयनिधिं रामो वानरेश्वरसैन्यवान्}
{रुरोध च पुरीं लङ्कां सीतार्थं सह लक्ष्मणः}% ४२

\twolineshloka
{तृतीयादि दशम्यन्तं निवेशश्च दिनाष्टकम्}
{शुकसारणयोस्तत्र प्राप्तिरेकादशे दिने}% ४३

\twolineshloka
{पौषासिताख्यद्वादश्यां सैन्यसङ्ख्यानमेव च}
{शार्दूलेन कपीन्द्राणां सहसारोपवर्णनम्}% ४४

\twolineshloka
{त्रयोदश्या अमावास्यां लङ्कायां दिवसैस्त्रिभिः}
{रावणः सैन्यसङ्ख्यानं रणोत्साहं तदाकरोत्}% ४५

\twolineshloka
{प्रययावङ्गदो दौत्यं माघशुक्लाद्यवासरे}
{सीतायाश्च ततो भर्तुर्मायामूर्द्धादिदर्शनम्}% ४६

\twolineshloka
{माघद्वितीयादि दिनैः सप्तभिर्यावदष्टमी}
{रक्षसां वानराणां च युद्धमासीच्च सङ्कुलम्}% ४७

\twolineshloka
{माघशुक्लनवम्यां तु रात्राविन्द्रजिता रणे}
{रामलक्ष्मणयोर्नागपाशबन्धः कृतः किल}% ४८

\twolineshloka
{आकुलेषु कपीशेषु निरुत्साहेषु सर्वशः}
{नागपाशविमोक्षार्थं दशम्यां पवनोऽजपत्}% ४९

\twolineshloka
{कर्णे स्वरूपं रामस्य गरुडागमनं ततः}
{एकादश्यां च द्वादश्यां धूम्राक्षस्य वधः कृतः}% ५०

\twolineshloka
{त्रयोदश्यां तु तेनैव निहतः कम्पनो रणे}
{माघशुक्लचतुर्दश्या यावत्कृष्णादिवासरम्}% ५१

\twolineshloka
{त्रिदिनेन प्रहस्तस्य नीलेन विहितो वधः}
{माघकृष्णद्वितीयायाश्चतुर्थ्यं तं त्रिभिर्दिनैः}% ५२

\twolineshloka
{रामेण तुमुले युद्धे रावणो द्रावितो रणात्}
{पञ्चम्या अष्टमीयावद्रावणेन प्रबोधितः}% ५३

\twolineshloka
{कुम्भकर्णस्तदा चक्रेऽभ्यवहारं चतुर्दिनम्}
{कुम्भकर्णो दिनैः षड्भिर्नवम्यास्तु चतुर्दशीम्}% ५४

\twolineshloka
{रामेण निहतो युद्धे बहुवानरभक्षकः}
{अमावास्यादिने शोकादवहारो बभूव ह}% ५५

\twolineshloka
{फाल्गुनादिप्रतिपदश्चतुर्थ्यन्तं चतुर्दिनैः}
{बिसतन्तुप्रभृतयो निहताः पञ्चराक्षसाः}% ५६

\twolineshloka
{पञ्चम्याः सप्तमी यावदतिकायवधस्तथा}
{अष्टम्याद्वादशी यावन्निहतौ दिनपञ्चकात्}% ५७

\twolineshloka
{निकुम्भकुम्भावूर्ध्वं तु मकराक्षस्त्रिभिर्दिनैः}
{फाल्गुनासितद्वितीयायां दिने शक्रजिता जितम्}% ५८

\twolineshloka
{तृतीयादिसप्तम्यन्तं दिनपञ्चकमेव च}
{ओषध्यानयनव्यग्रादवहारो बभूव ह}% ५९

\twolineshloka
{ततस्त्रयोदशीयावद्दिनैः पञ्चभिरिन्द्रजित्}
{लक्ष्मणेन हतो युद्धे विख्यातबलपौरुषः}% ६०

\twolineshloka
{चतुर्दश्यां दशग्रीवो दीक्षां प्रापावहारतः}
{अमावास्यादिने प्रायाद्युद्धाय दशकन्धरः}% ६१

\twolineshloka
{चैत्रशुक्लप्रतिपदः पञ्चमीदिनपञ्चकैः}
{रावणे युद्ध्यमाने तु प्रचुरो रक्षसां वधः}% ६२

\twolineshloka
{चैत्रषष्ठ्याष्टमी यावन्महापार्श्वादि मारणम्}
{चैत्रशुक्लनवम्यां तु सौमित्रेः शक्तिभेदनम्}% ६३

\twolineshloka
{कोपाविष्टेन रामेण द्रावितो दशकन्धरः}
{द्रोणाद्रिराञ्जनेयेन लक्ष्मणार्थमुपाहृतः}% ६४

\twolineshloka
{दशम्यामवहारोभूद्रात्रौ युद्धे तु रक्षसाम्}
{एकादश्यां तु रामाय रथं मातलिसारथिः}% ६५

\twolineshloka
{प्रेरितो वासवेनाजावर्पयामास भक्तितः}
{कोपवानथ द्वादश्या यावत्कृष्णचतुर्दशी}% ६६

\twolineshloka
{अष्टादशदिनै रामो रावणं द्वैरथेऽवधीत्}
{सङ्ग्रामे तुमुले जाते रामो जयमवाप्तवान्}% ६७

\twolineshloka
{माघशुक्लद्वितीयायाश्चैत्रकृष्ण चतुर्दशीम्}
{सप्ताशीतिदिनेष्वेव मध्यं पञ्चदशाहकम्}% ६८

\twolineshloka
{युद्धावहारः सङ्ग्रामो द्वासप्तति दिनान्यभूत्}
{संस्कारो रावणादीनाममावस्या दिनेऽभवत्}% ६९

\twolineshloka
{वैशाखादि तिथौ राम उवास रणभूमिषु}
{अभिषिक्तो द्वितीयायां लङ्काराज्ये विभीषणः}% ७०

\twolineshloka
{सीताशुद्धिस्तृतीयायां देवेभ्यो वरलम्भनम्}
{हत्वा चिरेण लङ्केशं लक्ष्मणाग्रज एव सः}% ७१

\twolineshloka
{गृहीत्वा जानकीं पुण्यां दुःखितां राक्षसेन तु}
{आदाय परया प्रीत्या जानकीं स न्यवर्तत}% ७२

\twolineshloka
{वैशाखस्य चतुर्थ्यां तु रामः पुष्पकमाश्रितः}
{विहायसा निवृत्तस्तु भूयोऽयोध्यां पुरीं प्रति}% ७३

\twolineshloka
{पूर्णे चतुर्दशे वर्षे पञ्चम्यां माधवस्य तु}
{भरद्वाजाश्रमे रामः सगणः समुपाविशत्}% ७४

\twolineshloka
{नन्दिग्रामे तु षष्ठ्यां स भरतेन समागतः}
{सप्तम्यामभिषिक्तोऽसावयोध्यायां रघूद्वहः}% ७५

\twolineshloka
{दशैकाधिकमासांस्तुचतुर्दशाहानि मैथिली}
{उवास राम रहिता रावणस्य निवेशने}% ७६

\twolineshloka
{द्विचत्वारिंशक वर्षे रामो राज्यमकारयत्}
{सीतायाश्च त्रयस्त्रिंशद्वत्सराश्च तदाभवन्}% ७७

\twolineshloka
{स चतुर्दशवर्षान्ते प्रविश्य च पुरीं प्रभुः}
{अयोध्यां मुदितो रामो हत्वा रावणमाहवे}% ७८

\twolineshloka
{भ्रातृभिः सहितस्तत्र रामो राज्यमथाकरोत्}
{राज्यं प्रकुर्वतस्तस्य पुरोधा वदतां वरः}% ७९

\twolineshloka
{अगस्त्यः कुम्भसम्भूतिस्तमागन्ता रघोः पतिम्}
{तद्वाक्याद्रघुनाथोऽसौ करिष्यति हयक्रतुम्}% ८०

\twolineshloka
{तस्यागमिष्यति हयो ह्याश्रमे तव सुव्रत}
{तस्य योधाः प्रमुदिता आयास्यन्ति तवाश्रमम्}% ८१

\twolineshloka
{तेषामग्रे रामकथाः करिष्यसि मनोहराः}
{तैः साकं त्वमयोध्यायां गन्तासि वै द्विजर्षभ}% ८२

\twolineshloka
{दृष्ट्वा राममयोध्यायां पद्मपत्रनिभेक्षणम्}
{तत्क्षणादेव संसारवार्धिनिस्तारवान्भव}% ८३

\twolineshloka
{इत्युक्त्वा मां मुनिवरो लोमशः सर्वबुद्धिमान्}
{उवाच ते किं प्रष्टव्यं तदाहमवदं हि तम्}% ८४

\twolineshloka
{ज्ञातं त्वत्कृपया सर्वं रामचारित्रमद्भुतम्}
{त्वत्प्रसादादवाप्स्येऽहं रामस्य चरणाम्बुजम्}% ८५

\twolineshloka
{मया नमस्कृतः पश्चाज्जगाम स मुनीश्वरः}
{तत्प्रसादान्मयावाप्तं रामस्य चरणार्चनम्}% ८६

\twolineshloka
{सोऽहं स्मरामि रामस्य चरणावन्वहं मुहुः}
{गायामि तस्य चरितं मुहुर्मुहुरतन्द्रितः}% ८७

\twolineshloka
{पावयामि जनानन्यान्गानेन स्वान्तहारिणा}
{हृष्यामि तन्मुनेर्वाक्यं स्मारंस्मारं तदीक्षया}% ८८

\twolineshloka
{धन्योऽहं कृतकृत्योऽहं सभाग्योऽहं महीतले}
{रामचन्द्र पदाम्भोज दिदृक्षा मे भविष्यति}% ८९

\twolineshloka
{तस्मात्सर्वात्मना रामो भजनीयो मनोहरः}
{वन्दनीयो हि सर्वेषां संसाराब्धितितीर्षया}% ९०

\twolineshloka
{तस्माद्यूयं किमर्थं वै प्राप्ताः को वानराधिपः}
{यागं करोति धर्मात्मा हयमेधं महाक्रतुम्}% ९१

\twolineshloka
{तत्सर्वं कथयन्त्वत्र यां तु वाहस्य पालने}
{स्मरन्तु रघुनाथाङ्घ्रिं स्मृत्वा स्मृत्वा पुनः पुनः}% ९२

\twolineshloka
{इति वाक्यं समाकर्ण्य मुनेर्विस्मयमागताः}
{रघुनाथं स्मरन्तस्ते प्रोचुरारण्यकं मुनिम्}% ९३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे लोमशारण्यकसंवादे रामचरित्रकथनं नाम षट्त्रिंशत्तमोऽध्यायः॥३६॥

\sect{सप्तत्रिंशत्तमोऽध्यायः 5.37}

\uvacha{शेष उवाच}

\twolineshloka
{ते पृष्टा मुनिवर्येण रामचारित्रमद्भुतम्}
{धन्यं सभाग्यं मन्वानाः प्रोचुरात्मानमादरात्}% १

जना ऊचुः

\twolineshloka
{पवित्रिता वयं सर्वे दर्शनेन तवाधुना}
{यद्रामकथयास्मान्वै पावयस्यधुना जनान्}% २

\twolineshloka
{शृणुष्व वचनं तथ्यं भवान्ब्रह्मर्षिसत्तमः}
{त्वया पृष्टं यदस्मभ्यं सर्वं तत्कथयाम वै}% ३

\twolineshloka
{अगस्त्यवाक्याच्छ्रीरामो विप्रहत्यापनुत्तये}
{यागं करोति सुमहान्सर्वसम्भारसम्भृतम्}% ४

\twolineshloka
{तं पालयानाः सर्वे वै त्वदाश्रममुपागताः}
{अश्वेन सहिता विप्र तज्जानीहि महामते}% ५

\twolineshloka
{इति वाक्यं समाकर्ण्य मनोहारि रसायनम्}
{अत्यन्तं हर्षमापेदे ब्राह्मणो रामभक्तिमान्}% ६

\twolineshloka
{अद्य मे फलितो वृक्षो मनोरथश्रियान्वितः}
{अद्य मे जननी धन्या जातं मां सुषुवे तु या}% ७

\twolineshloka
{अद्य राज्यं मया प्राप्तं कण्टकेन विवर्जितम्}
{अद्य कोशाः सुसम्पन्ना अद्य देवाः सुतोषिताः}% ८

\twolineshloka
{अग्निहोत्रफलं त्वद्य प्राप्तं मे हविषा हुतम्}
{यद्द्रक्ष्ये रामचन्द्रस्य चरणाम्भोरुहोर्युगम्}% ९

\twolineshloka
{यो नित्यं ध्यायते स्वान्ते अयोध्यायाः पतिः प्रभुः}
{स मे दृग्गोचरो नूनं भविष्यति मनोहरः}% १०

\twolineshloka
{हनूमान्मां समालिङ्ग्य प्रक्ष्यते कुशलं मम}
{भक्तिं मे महतीं दृष्ट्वा तोषं प्राप्स्यति सत्तमः}% ११

\twolineshloka
{इति वाक्यं समाकर्ण्य हनूमान्कपिसत्तमः}
{जग्राह पादयुगलं मुनेरारण्यकस्य हि}% १२

\twolineshloka
{स्वामिन्हनूमान्विप्रर्षे सेवकोऽहं पुरःस्थितः}
{जानीहि रामदासस्य रेणुकल्पं मुनीश्वर}% १३

\twolineshloka
{इत्युक्तवति तस्मिन्वै मुनिः परमहर्षितः}
{आलिलिङ्ग हनूमन्तं रामभक्त्या सुशोभितम्}% १४

\twolineshloka
{उभौ प्रेमविनिर्भिन्नावुभावपि सुधाप्लुतौ}
{स्थगितौ चित्रलिखिताविव तत्र बभूवतुः}% १५

\twolineshloka
{उपविष्टौ कथास्तत्र चक्रतुः सुमनोहराः}
{रघुनाथपदाम्भोजप्रीतिनिर्भरमानसौ}% १६

\twolineshloka
{हनूमांस्तमुवाचेदं वचो विविधशोभनम्}
{आरण्यकं मुनिवरं रामाङ्घ्रिध्याननिर्भृतम्}% १७

\twolineshloka
{स्वामिन्नयं दशरथकुलहीराङ्कुरो महान्}
{रामभ्राता महाशूरः शत्रुघ्नः प्रणमत्यसौ}% १८

\twolineshloka
{लवणो येन निहतः सर्वलोकभयङ्करः}
{कृताश्च सुखिनः सर्वे मुनयः सुतपोधनाः}% १९

\twolineshloka
{एष पुष्कलनामा त्वां नमत्युद्भटसेवितः}
{येनाधुना महावीरा जिताः समरमण्डले}% २०

\twolineshloka
{जानीह्येनं बहुगुणं रामामात्यं महाबलम्}
{प्राणप्रियं रघुपतेः सर्वज्ञं धर्मकोविदम्}% २१

\twolineshloka
{सुबाहुरयमत्युग्रो वैरिवंशदवानलः}
{रामपादाब्जरोलम्बो नमति त्वां महायशाः}% २२

\twolineshloka
{सुमदोऽप्येष पार्वत्या दत्तरामाङ्घ्रिसेवया}
{प्राप्तोऽधुनासौ संसारवार्धिनिस्तरणं महत्}% २३

\twolineshloka
{सत्यवानयमश्वं यः प्राप्तमाश्रुत्य सेवकात्}
{राज्यं निवेदयामास स त्वां प्रणमति क्षितौ}% २४

\twolineshloka
{इति वाक्यं समाकर्ण्य समालिङ्ग्य समादरात्}
{चकारारण्यक ऋषिः स्वागतं फलकादिना}% २५

\twolineshloka
{ते हृष्टास्तत्र वसतिं चक्रुर्मुनिवराश्रमे}
{प्रातर्नित्यक्रियां कृत्वा रेवायां ते महोद्यमाः}% २६

\twolineshloka
{नरयानमथारोप्य सेवकैः सहितं मुनिम्}
{शत्रुघ्नः प्रापयामासायोध्यां रामकृतालयाम्}% २७

\twolineshloka
{स दूरान्नगरीं दृष्ट्वा सूर्यवंशनृपोषिताम्}
{पदातिरभवद्वेगाद्रघुनाथदिदृक्षया}% २८

\twolineshloka
{सम्प्राप्य नगरीं रम्यामयोध्यां जनशोभिताम्}
{मनोरथसहस्रेण संरूढो रामदर्शने}% २९

\twolineshloka
{ददर्श तत्र सरयूतीरे मण्डपशोभिते}
{रामं दूर्वादलश्यामं कञ्जकान्तिविलोचनम्}% ३०

\twolineshloka
{मृगशृङ्गं कटौ रम्यं धारयन्तं श्रियान्वितम्}
{ऋषिवृन्दैर्व्यासमुख्यैर्वृतं शूरैः सुसेवितम्}% ३१

\twolineshloka
{भरतेन सुमित्रायास्तनूजेन परीवृतम्}
{ददतं दीनसन्धेभ्यो दानानि प्रार्थितानि तम्}% ३२

\twolineshloka
{विलोक्यारण्यकाख्योऽसौ कृतार्थ इत्यमन्यत}
{मल्लोचने पद्मदलसमाने रामलोकके}% ३३

\twolineshloka
{अद्य मे सर्वशास्त्रस्य ज्ञातृत्वं बहुसार्थकम्}
{येन श्रीराममाज्ञाय प्राप्तोऽयोध्यापुरीमिमाम्}% ३४

इत्येवमादिवचनानि बहूनि हृष्टो

रामाङ्घ्रिदर्शनसुहर्षित गात्रशोभी

\twolineshloka
{प्रायाद्रमेश्वरसमीपमगम्यमन्यै-}
{र्योगेश्वरैरपि विचारपरैः सुदूरम्}% ३५

\twolineshloka
{धन्योऽहमद्य रामस्य चरणावक्षिगोचरौ}
{करिष्यामि वचो रम्यं वदन्राममवेक्षयन्}% ३६

\twolineshloka
{रामोऽपि वाडवश्रेष्ठं ज्वलन्तं स्वेन तेजसा}
{तपोमूर्तिधरं वीक्ष्य प्रत्युत्थानमथाकरोत्}% ३७

\twolineshloka
{रामचन्द्रस्तस्य पादौ सुचिरं नतवान्महान्}
{ब्रह्मण्यदेवपावित्र्यं कृतमद्यतनोर्मम}% ३८

\twolineshloka
{इति वाक्यं वदंस्तस्य पादयोः पतितः प्रभुः}
{सुरासुरनमन्मौलिमणिनीराजिताङ्घ्रिकः}% ३९

\twolineshloka
{प्रणतं तं नृपश्रेष्ठं वाडवेन्द्रो महातपाः}
{गृहीत्वा भुजयोर्मध्यमालिलिङ्ग प्रियं प्रभुम्}% ४०

\twolineshloka
{कौसल्यातनयस्तं वा उच्चैर्मणिमयासने}
{संस्थाप्य च पदोर्युग्मं जलेनाक्षालयत्प्रभुः}% ४१

\twolineshloka
{पादावनेजनोदं तु मस्तकेऽधाद्धरिः स्वयम्}
{पवित्रितोऽद्य सगणः सकुटुम्ब इति ब्रुवन्}% ४२

\twolineshloka
{चन्दनेन विलिप्याथ गां च प्रादात्पयस्विनीम्}
{उवाच च वचो रम्यं देवदेवेन्द्र सेवितः}% ४३

\twolineshloka
{स्वामिन्मखो मया वाजिमेधसंज्ञः क्रियेत ह}
{सोयं त्वच्चरणा यातादद्यपूर्णो भविष्यति}% ४४

\twolineshloka
{अद्य मे ब्रह्महत्योत्थ पापहानिं करिष्यति}
{अश्वमेधः क्रतुर्युष्मच्चरणेन पवित्रितः}% ४५

\twolineshloka
{इति वाक्यं ब्रुवाणं तं राजराजेन्द्रसेवितम्}
{आरण्यक उवाचेदं हसन्माध्व्या गिरा मुनिः}% ४६

\twolineshloka
{स्वामिंस्तव तु युक्तं हि वचो ब्रह्मण्यभूमिप}
{त्वन्मूर्तयो महाराज ब्राह्मणा वेदपारगाः}% ४७

\twolineshloka
{त्वं यदा ब्रह्मपूजादि शुभं कर्म करिष्यसि}
{ततोऽखिला नृपा विप्रं पूजयिष्यन्ति भूमिप}% ४८

\twolineshloka
{त्वयोक्तं यन्महाराज विप्रहत्यापनुत्तये}
{यागं करोमि विमलं तत्तु हास्यकरं वचः}% ४९

\twolineshloka
{त्वन्नामस्मरणान्मूढः सर्वशास्त्रविवर्जितः}
{सर्वपापाब्धिमुत्तीर्य स गच्छेत्परमं पदम्}% ५०

\twolineshloka
{सर्ववेदेतिहासानां सारार्थोऽयमिति स्फुटम्}
{यद्रामनामस्मरणं क्रियते पापतारकम्}% ५१

\twolineshloka
{तावद्गर्जन्ति पापानि ब्रह्महत्यासमानि च}
{न यावत्प्रोच्यते नाम रामचन्द्र तव स्फुटम्}% ५२

\twolineshloka
{त्वन्नामगर्जनं श्रुत्वा महापातककुञ्जराः}
{पलायन्ते महाराज कुत्रचित्स्थानलिप्सया}% ५३

\twolineshloka
{तस्मात्तव कथं हत्या महापुण्यददर्शन}
{राम त्वत्सुकथां श्रुत्वा पूतः सद्यो भविष्यति}% ५४

\twolineshloka
{मया पूर्वं कृतयुगे गङ्गायास्तीरवासिनाम्}
{ऋषीणां मुखतो वाक्यं श्रुतमेतत्पुराविदाम्}% ५५

\twolineshloka
{तावत्पापभियः पुंसां कातराणां सुपापिनाम्}
{यावन्न वदते वाचा रामनाममनोहरम्}% ५६

\twolineshloka
{तस्माद्धन्योऽहमधुना मम संसृतिनाशनम्}
{साम्प्रतं सुलभं रामचन्द्र त्वद्दर्शनादभूत्}% ५७

\twolineshloka
{इत्युक्तवन्तं स मुनिं पूजयामास तत्र वै}
{सर्वे मुनिजनाः साधु साधु वाक्यमिति ब्रुवन्}% ५८

\uvacha{शेष उवाच}

\twolineshloka
{अत्याश्चर्यमभूत्तत्र तन्मे निगदतः शृणु}
{वात्स्यायनमुनिश्रेष्ठ रामभक्तिपरायण}% ५९

\twolineshloka
{रामं दृष्ट्वा महाराजं यादृशं ध्यानगोचरम्}
{अत्यन्तं हर्षमापन्नो जगाद स मुनीश्वरान्}% ६०

\twolineshloka
{मुनीश्वराः संशृणुत मद्वाक्यं सुमनोहरम्}
{मादृशः को न भूलोके भविष्यति सुभाग्यवान्}% ६१

\twolineshloka
{नास्ति मत्सदृशः कोपि न जातो न भविष्यति}
{यद्रामभद्रो मां नत्वा स्वागतं परिपृष्टवान्}% ६२

\twolineshloka
{यत्पादपङ्कजरजः श्रुतिमृग्यं सदैव हि}
{सोऽद्य मत्पादयोः पाथः पीत्वा पूतममन्यत}% ६३

\twolineshloka
{एवं प्रवदतस्तस्य ब्रह्मस्फोटोऽभवत्तदा}
{निर्गतं तद्भवं तेजो विवेश रघुनायके}% ६४

\twolineshloka
{पश्यतां सर्वलोकानां सरयूतीरमण्डपे}
{सायुज्यमुक्तिं सम्प्राप दुर्ल्लभां योगिभिर्जनैः}% ६५

\twolineshloka
{दिवि तूर्यनिनादोऽभूद्वीणानादोऽभवत्तदा}
{पुष्पवृष्टिः पपाताग्रे पश्यतां चित्रमद्भुतम्}% ६६

\twolineshloka
{मुनयोऽप्येतदीक्षित्वा प्रशंसन्तो मुनीश्वरम्}
{कृतार्थोयं मुनिश्रेष्ठो यद्रामवपुषीक्षितः}% ६७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे आरण्यकमुनेर्विष्णुलोकगमनं नाम सप्तत्रिंशत्तमोऽध्यायः॥३७॥

\sect{अष्टत्रिंशत्तमोऽध्यायः 5.38}

\uvacha{सूत उवाच}

\twolineshloka
{एतदाख्यानकं श्रुत्वा वात्स्यायन उदारधीः}
{परमं हर्षमापेदे जगाद च फणीश्वरम्}% १

\uvacha{वात्स्यायन उवाच}

\twolineshloka
{कथां संशृण्वते मह्यं तृप्तिर्नास्ति फणीश्वर}
{रघुनाथस्य भक्तार्तिहारिकीर्तिकरस्य वै}% २

\twolineshloka
{धन्य आरण्यको नाम मुनिर्वेदधरः परः}
{रघुनाथं समालोक्य देहं तत्याज नश्वरम्}% ३

\twolineshloka
{ततो राज्ञो हयः कुत्र गतः केन नियन्त्रितः}
{कथं तत्र रमानाथ कीर्तिर्जाता फणीश्वर}% ४

\twolineshloka
{सर्वं कथय मे तथ्यं सर्वज्ञोऽस्ति यतो भवान्}
{धराधरवपुर्धारी साक्षात्तस्य स्वरूपधृक्}% ५

\uvacha{व्यास उवाच}

\twolineshloka
{इति वाक्यं समाकर्ण्य प्रहृष्टेनान्तरात्मना}
{उवाच रामचारित्रं तत्तद्गुणकथोदयम्}% ६

\uvacha{शेष उवाच}

\twolineshloka
{साधु पृच्छसि विप्रर्षे रघुनाथगुणान्मुहुः}
{श्रुता न श्रुतवत्कृत्वा तेषु लोलुपतां दधत्}% ७

\twolineshloka
{ततो निरगमद्वाहः सैनिकैर्बहुभिवृतः}
{रेवातीरे मनोज्ञे तु मुनिवृन्दनिषेविते}% ८

\twolineshloka
{सेनाचरास्ततः सर्वे यत्र वाहस्ततस्ततः}
{प्रसर्पन्ति निरीक्षन्तस्तन्मार्गं रणकोविदाः}% ९

\twolineshloka
{वाजी गतोऽथ रेवाया ह्रदेऽगाधजलान्विते}
{भाले स्वर्णभवं पत्रं धारयन्पूजिताङ्गकः}% १०

\twolineshloka
{ततो जले ममज्जासौ रामचन्द्र हयो वरः}
{तदा सर्वे महाशूरास्तत्र विस्मयमागताः}% ११

\twolineshloka
{तैः परस्परमेवोचे कथं हयसमागमः}
{कोऽत्र गन्ता जले वाहमानेतुं तं महोदयम्}% १२

\twolineshloka
{इति यावत्समुद्विग्ना मन्त्रयन्ते परस्परम्}
{तावद्वीरशतैः सार्धमाजगाम रघोः पतिः}% १३

\twolineshloka
{तान्सर्वान्विमनस्कान्स दृष्ट्वा शत्रुघ्नसंज्ञितः}
{पप्रच्छ मेघगम्भीरवाचा वीरशिरोमणिः}% १४

\twolineshloka
{किं स्थितं निखिलैरद्य युष्माभिः सङ्घशो जले}
{कुत्राश्वो रघुनाथस्य स्वर्णपत्रेण शोभितः}% १५

\twolineshloka
{जले किं विनिमग्नोऽसौ हृतो वा केन मानिना}
{तन्मे कथयत क्षिप्रं कथं यूयं विमोहिताः}% १६

\uvacha{शेष उवाच}

\twolineshloka
{इति वाक्यं समाकर्ण्य राज्ञो रघुवरस्य हि}
{कथयामासुस्ते सर्वं वीराः शूरशिरोमणिम्}% १७

जना ऊचुः

\twolineshloka
{स्वामिन्वयं न जानीमो मुहूर्तमभवज्जले}
{निममज्ज ततो नायाद्धयस्तव मनोहरः}% १८

\twolineshloka
{त्वमेव तत्र गत्वेमं वाहमानय वेगतः}
{अस्माभिस्तत्र गन्तव्यं त्वया सार्द्धं महामते}% १९

\twolineshloka
{इति श्रुत्वा वचस्तेषां सैनिकानां रघूद्वहः}
{खेदं प्राप जनान्पश्यञ्जलसन्तरणोद्यतान्}% २०

\twolineshloka
{उवाच मन्त्रिमुख्यं स किं कर्तव्यमतः परम्}
{कथं वाहस्य सम्प्राप्तिर्भविष्यति वदस्व तत्}% २१

\twolineshloka
{के तत्र शूराः संयोज्या जलेऽन्वेषयितुं हयम्}
{को वा नयिष्यते वाहं केनोपायेन तद्वद}% २२

\twolineshloka
{इति राज्ञोवचः श्रुत्वा सुमतिर्मन्त्रिसत्तमः}
{उवाच समये योग्यं शत्रुघ्नं हर्षयन्निव}% २३

\twolineshloka
{स्वामिन्नस्ति तव श्रीमञ्छक्तिरद्भुतकर्मणः}
{पातालगमने शक्तिर्जलमध्यादिह स्फुटम्}% २४

\twolineshloka
{अन्यच्च पुष्कलस्यापि शक्तिरस्ति महात्मनः}
{हनूमतोऽपि रामस्य पादसेवापरस्य च}% २५

\twolineshloka
{तस्माद्यूयं त्रयो गत्वा हयमानयत ध्रुवम्}
{यतो भवेद्वाहमेधो रघुनाथस्य धीमतः}% २६

\uvacha{शेष उवाच}

\twolineshloka
{इति वाक्यं समाश्रुत्य शत्रुघ्नः परवीरहा}
{स्वयं विवेश तोयान्तर्हनुमत्पुष्कलान्वितः}% २७

\twolineshloka
{यावज्जलं विवेशासौ तावत्पुरमदृश्यत}
{अनेकोद्यानशोभाढ्यममेयं पुटभेदनम्}% २८

\twolineshloka
{तत्र माणिक्यरचिते स्तम्भे स्वर्णमये हयम्}
{बद्धं ददर्श रामस्य स्वर्णपत्रसुशोभितम्}% २९

\twolineshloka
{स्त्रियस्तत्र मनोहारि रूपधारिण्य उत्तमाः}
{सेवन्ते सुन्दरीमेकां पर्यङ्के सुखमास्थिताम्}% ३०

\twolineshloka
{तान्दृष्ट्वा ताः स्त्रियः सर्वाः प्रावोचन्स्वामिनीं प्रति}
{एतेऽल्पवर्ष्मवयसो मांसपुष्टकलेवराः}% ३१

\twolineshloka
{भविष्यन्ति तव श्रेष्ठमाहारस्य फलं महत्}
{एतेषां शोणितं स्वादु पुरुषाणां गतायुषाम्}% ३२

\twolineshloka
{एतद्वचः समाकर्ण्य सेवकीनां वराङ्गना}
{जहास किञ्चिद्वदनं नर्तयन्ती भ्रुवानघा}% ३३

\twolineshloka
{तावत्त्रयस्ते सम्प्राप्ताः सन्नाहश्री विशोभिताः}
{शिरस्त्राणानि दधतः शौर्यवीर्यसमन्विताः}% ३४

\twolineshloka
{ता दृष्ट्वा महिलास्तत्र सौन्दर्यश्रीसमन्विताः}
{प्रोचुस्ते विस्मयं विप्र किमिदं दृश्यते महत्}% ३५

\twolineshloka
{नमश्चक्रुर्महात्मानः सर्वे देववराङ्गनाः}
{किरीटमणिविद्योतद्योतिताङ्घ्रियुगास्ततः}% ३६

\twolineshloka
{सा तान्पप्रच्छ पुरुषान्सर्वश्रेष्ठा तु भामिनी}
{के यूयमत्र सम्प्राप्ताः कथं चापधरा नराः}% ३७

\twolineshloka
{मत्स्थलं सर्वदेवानामगम्यं मोहनं महत्}
{अत्र प्राप्तस्य तु क्वापि निवृत्तिर्न भवत्युत}% ३८

\twolineshloka
{अश्वोऽयं कस्य राज्ञो वै कथं चामरवीजितः}
{स्वर्णपत्रेण शोभाढ्यः कथयन्तु ममाग्रतः}% ३९

\uvacha{शेष उवाच}

\twolineshloka
{इति तस्या वचः श्रुत्वा मोहनाचारसंयुतम्}
{हनूमांस्तां प्रत्युवाच गतभीः प्रहसन्निव}% ४०

\twolineshloka
{वयं वै किङ्करा राज्ञस्त्रैलोक्यस्य शिखामणेः}
{त्रिलोकीयं प्रणमते सर्वदेवशिरोमणिम्}% ४१

\twolineshloka
{रामभद्रस्य जानीहि हयमेधप्रवर्तितुः}
{प्रमुञ्च वाहमस्माकं कथं बद्धो वराङ्गने}% ४२

\twolineshloka
{वयं सर्वास्त्रकुशलाः सर्वशस्त्रास्त्रकोविदाः}
{नयिष्यामो बलाद्वाहं हत्वा तत्प्रतिरोधकान्}% ४३

\twolineshloka
{इति वाक्यं समाकर्ण्य प्लवङ्गस्य वराङ्गना}
{विवरस्था प्रत्युवाच हसन्ती वाक्यकोविदा}% ४४

\twolineshloka
{मयानीतमिमं वाहं न कोमोचयितुं क्षमः}
{वर्षायुतेन निशितैर्बाणकोटिभिरुच्छिखैः}% ४५

\twolineshloka
{परं रामस्य पादाब्जसैवकी कर्मकारिणी}
{न ग्रहीष्यामि तद्वाहं राजराजस्य धीमतः}% ४६

\twolineshloka
{महान विनयो जातो मम नेत्र्याः सुवाजिनः}
{क्षमताद्रामचन्द्रस्तच्छरण्यो भक्तवत्सलः}% ४७

\twolineshloka
{यूयं क्लिष्टास्तत्पुरुषा हयार्थं तस्य रक्षितुः}
{याचध्वं वरमप्राप्यं देवानामपि सत्तमाः}% ४८

\twolineshloka
{यथा मेमीवमत्युग्रं क्षमेत पुरुषोत्तमः}
{व्रीडां त्यक्त्वाखिलां यूयं वृणुध्वं वरमुत्तमम्}% ४९

\twolineshloka
{तस्या वचः परं श्रुत्वा हनूमान्नि जगाद ताम्}
{रघुनाथप्रसादेन सर्वमस्माकमूर्जितम्}% ५०

तथापि याचे वरमेकमुत्तमं

विधेहि तन्मे मनसः समीहितम्

\twolineshloka
{भवे भवे नो रघुनायकः पति -}
{र्वयं च तत्कर्मकराश्च किङ्कराः}% ५१

\twolineshloka
{एतद्वचनमाकर्ण्य प्लवगस्य तदाङ्गना}
{उवाच वाक्यं मधुरं प्रहस्य गुणपूजितम्}% ५२

\twolineshloka
{भवद्भिः प्रार्थितं यद्वै दुर्ल्लभं सर्वदैवतैः}
{तद्भविष्यत्यसन्देहः सेवकास्तद्रघोः पतेः}% ५३

\twolineshloka
{अथापि वरमेकं वै दास्यामि कृतहेलना}
{रघुनाथस्य तुष्ट्यर्थं तदृतं मे भवेद्वचः}% ५४

\twolineshloka
{अग्रे वीरमणिर्भूपो महावीरसमन्वितः}
{ग्रहीष्यति भवद्वाहं शिवेन परिरक्षितः}% ५५

\twolineshloka
{तज्जयार्थे महास्त्रं मे गृह्णीत सुमहाबलाः}
{द्वैरथे स तु योद्धव्यः शत्रुघ्नेन त्वया महान्}% ५६

\twolineshloka
{इदमस्त्रं यदा त्वं तु क्षेपयिष्यसि सङ्गरे}
{अनेन पूतो रामस्य स्वरूपं ज्ञास्यते पुनः}% ५७

\twolineshloka
{ज्ञात्वा तं वाजिनं दत्वा चरणे प्रपतिष्यति}
{तस्माद्गृह्णीध्वमस्त्रं तन्मम वैरिविदारणम्}% ५८

\twolineshloka
{तच्छ्रुत्वा रघुनाथस्य भ्राता जग्राह चास्त्रकम्}
{उदङ्मुखः पवित्राङ्गो योगिन्या दत्तमद्भुतम्}% ५९

\twolineshloka
{तत्प्राप्यास्त्रं महातेजा बभूव रिपुकर्शनः}
{दुष्प्रधर्ष्यो दुराराध्यो वैरिवारणसत्सृणिः}% ६०

\twolineshloka
{तां नत्वा राघवश्रेष्ठः शत्रुघ्नो हयसत्तमम्}
{गृहीत्वागाज्जलात्तस्माद्रेवातीरे सुखोचिते}% ६१

\twolineshloka
{तं दृष्ट्वा सैनिकाः सर्वे प्रहृष्टाङ्गा मुदान्विताः}
{साधुसाधु प्रशंसन्तः पप्रच्छुर्हयनिर्गमम्}% ६२

\twolineshloka
{हनूमान्कथयामास हयस्यागमनं महत्}
{वरप्राप्तिं च ताभ्यो वै तेऽपि श्रुत्वा मुदं गताः}% ६३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शत्रुघ्नस्य योगिनीदर्शनजलमध्याद्वाहप्राप्तिर्नाम अष्टत्रिंशत्तमोऽध्यायः॥३८॥

\sect{एकोनचत्वारिंशत्तमोऽध्यायः 5.39}

\uvacha{शेष उवाच}

\twolineshloka
{निनदत्सुमृदङ्गेषु वीणानादेषु सर्वतः}
{मुक्तो वाहस्ततो देव पुरं देवविनिर्मितम्}% १

\twolineshloka
{यत्र स्फाटिक कुड्यानां रचनाभिर्गृहा नृणाम्}
{हसन्ति विन्ध्यं विमलं पर्वतं नागसेवितम्}% २

\twolineshloka
{राजतानि गृहाण्यत्र दृश्यन्ते प्रकृतेरपि}
{विचित्रमणिसन्नद्धा नानामाणिक्यगोपुराः}% ३

\twolineshloka
{पद्मिन्यो यत्र लोकानां गेहे गेहे मनोहराः}
{हरन्ति चित्तानि नृणां मुखपद्मकलेक्षिताः}% ४

\twolineshloka
{पद्मरागमणिर्यत्र गेहे गेहे सुभूमिषु}
{बद्धः संलक्ष्यते विप्र तदोष्ठस्पर्धया नु किम्}% ५

\twolineshloka
{क्रीडाशैलाः प्रत्यगारं नीलरत्नविनिर्मिताः}
{कुर्वन्ति शङ्कां मेघस्य मयूराणां कलापिनाम्}% ६

\twolineshloka
{हंसा यत्र नृणां गेहे स्फाटिकेषु नियन्त्रिताः}
{कुर्वन्ति मेघान्नो भीतिं मानसं न स्मरन्ति च}% ७

\twolineshloka
{निरन्तरं शिवस्थाने ध्वस्तं चन्द्रिकया तमः}
{शुक्लकृष्णविभेदो न पक्षयोस्तत्र वै नृणाम्}% ८

\twolineshloka
{तत्र वीरमणी राजा धार्मिकेष्वग्रणीर्महान्}
{राज्यं करोति विपुलं सर्वभोगसमन्वितम्}% ९

\twolineshloka
{तस्य पुत्रो महाशूरो नाम्ना रुक्माङ्गदो बली}
{वनिताभिर्गतो रम्यदेहाभिः क्रीडितुं वनम्}% १०

\twolineshloka
{तासां मञ्जीरसंरावः कङ्कणानां रवस्तथा}
{मनो हरति कामस्य किमन्यस्य कथात्र भोः}% ११

\twolineshloka
{वनं जगाम सुमहत्सुपुष्पनगसंयुतम्}
{सदाशिवकृतस्थानमृतुषट्कैर्विराजितम्}% १२

\twolineshloka
{चम्पका यत्र बहुशः फुल्लकोरकशोभिताः}
{कुर्वन्ति कामिनां तत्र हृच्छयार्तिं विलोकिताः}% १३

\twolineshloka
{चूताः फलादिभिर्नम्रा मञ्जरीकोटिसंयुताः}
{नागाः पुन्नागवृक्षाश्च शालास्तालास्तमालकाः}% १४

\twolineshloka
{कोकिलानां समारावा यत्र च श्रुतिगोचराः}
{सदा मधुपझङ्कार गतनिद्राः सुमल्लिकाः}% १५

\twolineshloka
{दाडिमानां समूहाश्च कर्णिकारैः समन्विताः}
{केतकीकानकीवन्यवृक्षराजिविराजिताः}% १६

\twolineshloka
{तस्मिन्वने प्रमदसंयुतचित्तवृत्तिर्गायन्कलं मधुरवाग्विचिकीर्षयोच्चैः}
{उद्यत्कुचाभिरभितो वनिताभिरागाच्छोभानिधान वपुरुद्गतभीर्विवेश}% १७

\twolineshloka
{काश्चित्तं नृत्यविद्याभिस्तोषयन्ति स्म शोभनम्}
{काश्चिद्गानकलाभिश्च काश्चिद्वाक्चतुरोचितैः}% १८

\twolineshloka
{भ्रूसंज्ञया पराः काश्चित्तोषयामासुरुन्मदाः}
{परिरम्भणचातुर्यैस्तं हृष्टं विदधुः स्त्रियः}% १९

\twolineshloka
{ताभिः पुष्पोच्चयं कृत्वा भूषयामास ताः स्त्रियः}
{वाण्या कोमलया शंसन्रेमे कामवपुर्धरः}% २०

\twolineshloka
{एवं प्रवृत्ते समये राजराजस्य धीमतः}
{प्रायात्तद्वनदेशं स हयः परमशोभनः}% २१

तं स्वर्णपत्ररचितैकललाटदेशं

गङ्गासमं घुसृणकुङ्कुम पिञ्जराङ्गम्

\twolineshloka
{गत्यासमं पवनवेगतिरस्करिण्या}
{दृष्ट्वा स्त्रियः परमकौतुकधामदेहम्}% २२

ऊचुः पतिं कमलमध्यपिशङ्गवर्णा -

स्ताम्राधरप्रतिभयाहतविद्रुमाभाः

\twolineshloka
{दन्तव्रजप्रमितहास्यसुशोभिवक्त्राः}
{कामस्य बाणनयनादिविमोहनाभाः}% २३

स्त्रिय ऊचुः

\twolineshloka
{कान्तकोयं महानर्वास्वर्णपत्रैकशोभितः}
{कस्य वा भाति शोभाढ्यो गृहाण स्वबलादिमम्}% २४

\uvacha{शेष उवाच}

\twolineshloka
{तदुक्तं वच आकर्ण्य लीलाललितलोचनः}
{जग्राह हयमेकेन करपद्मेन लीलया}% २५

\twolineshloka
{वाचयित्वा स्वर्णपत्रं स्पष्टवर्णसमन्वितम्}
{जहास महिलामध्ये जगाद वचनं पुनः}% २६

\uvacha{रुक्माङ्गद उवाच}

\twolineshloka
{पृथिव्यां नास्ति मे पित्रा समः शौर्येण च श्रिया}
{तस्मिन्कथं विधत्ते स उत्सेकं रामभूमिपः}% २७

\twolineshloka
{यस्य रक्षां प्रकुरुते सदा रुद्रः पिनाकधृक्}
{यं देवा दानवा यक्षा नमन्ति मणिमौलिभिः}% २८

\twolineshloka
{कुरुताद्वाजिमेधं वै जनको मे महाबलः}
{या त्वेष वाजिशालायां बध्नन्तु मम वै भटाः}% २९

\twolineshloka
{इति वाक्यं समाकर्ण्य महिलास्ता मनोहराः}
{प्रहर्षवदना जाताः कान्तं तु परिरेभिरे}% ३०

\twolineshloka
{गृहीत्वा च हयं पुत्रो राज्ञो वीरमणेर्महान्}
{पुरं पत्नीसमायुक्तो महोत्साहमवीविशत्}% ३१

\twolineshloka
{मृदङ्गध्वनिषु प्रोच्चैराहतेषु समन्ततः}
{बन्दिभिः संस्तुतः प्रागात्स्वपितुर्मन्दिरं महत्}% ३२

\twolineshloka
{तस्मै स कथयामास हयं नीतं रघोः पतेः}
{वाजिमेधाय निर्मुक्तं स्वच्छन्दगतिमद्भुतम्}% ३३

\twolineshloka
{रक्षितं शत्रुसूदेन महाबलसमेतिना}
{तच्छ्रुत्वा वचनं तस्य नृपो वीरमणिर्महान्}% ३४

\twolineshloka
{नातिप्रशंसयामास तत्कर्म सुमहामतिः}
{नीत्वा पुनः समायान्तं चौरस्येव विचेष्टितम्}% ३५

\twolineshloka
{कथयामास जामात्रे शिवायाद्भुतकर्मणे}
{अर्धाङ्गनाधरायाङ्गभूषाय चन्द्रधारिणे}% ३६

\twolineshloka
{तेन सम्मन्त्रयामास नृपो वीरमणिर्महान्}
{पुत्रसृष्टं महत्कर्म विनिन्द्यं महतां मतः}% ३७

\uvacha{शिव उवाच}

\twolineshloka
{राजन्पुत्रेण भवतः कृतं कर्म महाद्भुतम्}
{यो जहार महावाहंरामचन्द्रस्य धीमतः}% ३८

\twolineshloka
{अद्य युद्धं महद्भाति सुरासुरविमोहनम्}
{शत्रुघ्नेन महाराज्ञा वीरकोट्येकरक्षिणा}% ३९

\twolineshloka
{मया यो ध्रियते स्वान्ते जिह्वया प्रोच्यते हि यः}
{तस्य रामस्ययज्ञाङ्गं जहार तव पुत्रकः}% ४०

\twolineshloka
{परमत्र महाँल्लाभो भविष्यतितरां रणे}
{यद्रामचरणाम्भोजं द्रक्ष्यामः स्वीयसेवितम्}% ४१

\twolineshloka
{अत्र यत्नो महान्कार्यो हयस्य परिरक्षणे}
{नयिष्यन्ति बलाद्वाहं मया रक्षितमप्यमुम्}% ४२

\twolineshloka
{तस्मादिमं महाराज राज्येन सह सन्नतः}
{वाजिनं भोजनं दत्वा प्रेक्षस्वाङ्घ्रियुगं ततः}% ४३

\twolineshloka
{इति वाक्यं समाकर्ण्य शिवस्य स नृपोत्तमः}
{उवाच तं सुरेन्द्रादिवन्द्यपादाम्बुजद्वयम्}% ४४

\uvacha{वीरमणिरुवाच}

\twolineshloka
{क्षत्रियाणामयं धर्मो यत्प्रतापस्य रक्षणम्}
{तदसौ क्रान्तुमुद्युक्तः क्रतुना हयसंज्ञिना}% ४५

\twolineshloka
{तस्माद्रक्ष्यः स्वप्रतापो येनकेनापि मानिना}
{यावच्छक्यं कर्म कृत्वा शरीरव्ययकारिणा}% ४६

\twolineshloka
{सर्वं कृतं सुतेनेदं गृहीतोऽश्व पुनर्यतः}
{कोपितं रामभूपालं समयार्हं कुरु प्रभो}% ४७

\twolineshloka
{क्षत्त्रियाणामिदं कर्म कर्तव्यार्हं भवेन्नहि}
{यदकस्माद्रिपोः पादौ प्रणमेद्भयविह्वलः}% ४८

\twolineshloka
{रिपवो विहसन्त्येनं कातरोऽयं नृपाधमः}
{क्षुद्रः प्राकृतवन्नीचो नतवान्भयविह्वलः}% ४९

\twolineshloka
{तस्माद्भवान्यथायोग्यं योद्धव्ये समुपस्थिते}
{यद्विधेयं विचार्यैव कर्तव्यं भक्तरक्षणम्}% ५०

\uvacha{शेष उवाच}

\twolineshloka
{इति वाक्यं समाकर्ण्य चन्द्रचूडोवदद्वचः}
{प्रहसन्मेघगम्भीरवाण्या सम्मोहयन्मनः}% ५१

\twolineshloka
{यदि देवास्त्रयस्त्रिंशत्कोटयः समुपस्थिताः}
{तथापि त्वत्तः केनाश्वो गृह्यते मम रक्षितुः}% ५२

\twolineshloka
{यदि रामः समागत्य स्वात्मानं दर्शयिष्यति}
{तदाहं चरणौ तस्य प्रणमामि सुकोमलौ}% ५३

\twolineshloka
{स्वामिना न हि योद्धव्यं महान नय उच्यते}
{अन्ये वीरास्तृणप्रायाः किञ्चित्कर्तुं न वै क्षमाः}% ५४

\twolineshloka
{तस्माद्युद्ध्यस्व राजेन्द्र रक्षके मयि सुस्थिते}
{को गृह्णाति बलाद्वाहं त्रिलोकी यदि सङ्गता}% ५५

\uvacha{शेष उवाच}

\twolineshloka
{एतद्वचः परं श्रुत्वा चन्द्रचूडस्य भूमिपः}
{जहर्ष मानसेऽत्यन्तं युद्धकर्मणि कौतुकी}% ५६

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे वीरमणिपुत्रेण हयग्रहणं नाम एकोनचत्वारिंशत्तमोऽध्यायः॥३९॥

\sect{चत्वारिंशत्तमोऽध्यायः 5.40}

\uvacha{शेष उवाच}

\twolineshloka
{सेनाचरा महाराज्ञो महाबलसमन्विताः}
{समागतास्तं पश्यन्तो हयं रामस्य भूपतेः}% १

\twolineshloka
{क्वा सावश्वः केन नीतः कथं वा दृश्यते न सः}
{को गन्ता यमपुर्यां वै वाहं हृत्वा सुमन्दधीः}% २

\twolineshloka
{विलोकयन्तस्तन्मार्गं यावत्सेनाचरा रघोः}
{तावत्प्राप्तो महाराजो महासैन्यपरीवृतः}% ३

\twolineshloka
{पप्रच्छ सेवकान्सर्वान्कुत्राश्वो मम साम्प्रतम्}
{न दृश्यते कथं वाहः स्वर्णपत्रसुशोभितः}% ४

\twolineshloka
{इति तद्वचनं श्रुत्वा सेवकास्ते हयानुगाः}
{प्रोचुर्नाथ मनोवेगो वाहः केनापि कानने}% ५

\twolineshloka
{हृतो न लक्ष्यते तस्मादस्माभिर्मार्गकोविदैः}
{तदत्र यत्नः कर्तव्यो हयप्राप्तिं प्रति प्रभो}% ६

\twolineshloka
{तेषां वचनमाकर्ण्य पप्रच्छ सुमतिं नृपः}
{शत्रुघ्नः शत्रुसंहारकारीमोहनरूपधृक्}% ७

\uvacha{शत्रुघ्न उवाच}

\twolineshloka
{कोऽत्र राजा निवसति कथं वाहस्य सङ्गमः}
{कियद्बलं भूमिपतेर्येन मेऽद्य हृतो हयः}% ८

\uvacha{सुमतिरुवाच}

\twolineshloka
{राजन्देवपुरं ह्येतद्देवेनैव विनिर्मितम्}
{कैलासमिव दुर्गम्यं वैरिसङ्घैः सुसंहतैः}% ९

\twolineshloka
{अस्मिन्वीरमणी राजा महाशूरः प्रतापवान्}
{राज्यं करोति धर्मेण शिवेन परिरक्षितः}% १०

\twolineshloka
{योऽसौ प्रलयकारी स आस्ते भक्त्या वशीकृतः}
{चन्द्रचूडः स्वभक्तस्य पक्षपातं सृजन्सदा}% ११

\twolineshloka
{तस्मादत्र महद्युद्धं गृहीतश्चेद्भविष्यति}
{यत्ताः सन्तः प्रकुर्वन्तु रक्षणं कटकस्य हि}% १२

\twolineshloka
{एवं श्रुत्वा स शत्रुघ्नः सर्वभूपशिरोमणिः}
{सैन्यव्यूहं रचित्वासौ तिष्ठति स्म महायशाः}% १३

\twolineshloka
{अथ तं सुखमासीनं मन्त्रयन्तं सुमन्त्रिणा}
{आजगाम स देवर्षिर्युद्धकौतुकसंयुतः}% १४

\twolineshloka
{तमागतं मुनिं दृष्ट्वा शत्रुघ्नस्तपसां निधिम्}
{अभ्युत्थायासने स्थाप्य मधुपर्कमथार्पयत्}% १५

\twolineshloka
{स्वागतेन च सन्तुष्टं नारदं मुनिसत्तमम्}
{उवाच प्रीणयन्वाचा वाक्यवादविशारदः}% १६

\uvacha{शत्रुघ्न उवाच}

\twolineshloka
{मदीयोऽश्व कुत्र विप्र कथयस्व महामते}
{न लक्ष्यते गतिस्तस्य सेवकैर्मम कोविदैः}% १७

\twolineshloka
{शंस तं येन वा नीतं क्षत्त्रियेण च मानिना}
{कथमत्र हयप्राप्तिर्भविष्यति तपोधन}% १८

\twolineshloka
{इति वाक्यं समाकर्ण्य शत्रुघ्नस्य स नारदः}
{उवाच वीणां रणयन्गायन्रामकथां मुहुः}% १९

\uvacha{नारद उवाच}

\twolineshloka
{एतद्देवपुरं राजन्भूपो वीरमणिर्महान्}
{तत्पुत्रेण वनस्थेन गृहीतस्तव वाजिराट्}% २०

\twolineshloka
{तत्र युद्धं महत्तेऽद्य भविष्यति सुदारुणम्}
{अत्र वीराः पतिष्यन्ति बलशौर्यसमन्विताः}% २१

\twolineshloka
{तस्मादत्र महायत्नात्स्थातव्यं ते महाबल}
{रचय व्यूहरचनां दुर्गमां परसैनिकैः}% २२

\twolineshloka
{जयस्ते भविता राजन्कृच्छ्रेणास्मान्नृपोत्तमात्}
{रामं को नु पराजीयाद्भुवने सकले ह्यपि}% २३

\twolineshloka
{इत्युक्त्वान्तर्दधे विप्रो नभसि स्थितवांस्ततः}
{युद्धं सुदारुणं द्रक्ष्यन्देवदानवयोरिव}% २४

\uvacha{शेष उवाच}

\twolineshloka
{अथ राजा वीरमणिः सर्वशूरशिरोमणिः}
{पटहं घोषितुं स्वीये पुरमध्ये महारवम्}% २५

\twolineshloka
{आह्वयामास सेनान्यं रिपुवीरं महोन्नतम्}
{कथयामास च क्षिप्रं मेघगम्भीरया गिरा}% २६

\uvacha{वीरमणिरुवाच}

\twolineshloka
{सेनानीः पटहस्याज्ञां देहि मे शोभने पुरे}
{तच्छ्रुत्वा मे सुसन्नद्धाः शत्रुघ्नं प्रति यान्तु ते}% २७

\twolineshloka
{इति वाक्यं समाकर्ण्य राज्ञो वीरमणेस्तदा}
{कारयामास पटहं महारवनिनादितम्}% २८

\twolineshloka
{गेहे गेहे च रथ्यायां श्रूयते पटहध्वनिः}
{शत्रुघ्नं यान्तु ये सर्वे वीरा राजपुरे स्थिताः}% २९

\twolineshloka
{ये वै राज्ञः समुल्लङ्घ्य शासनं वीरमानिनः}
{पुत्रा वा भ्रातरो वापि ते वध्याः स्युर्नृपाज्ञया}% ३०

\twolineshloka
{शृण्वन्तु वीराः पुनरप्याह ते पटहे रवम्}
{श्रुत्वा विधीयतामाशु कर्तव्यं मा विलम्बितम्}% ३१

\uvacha{शेष उवाच}

इति पटहरवं स्वकर्णगोचरं

नरवरवीरवरा ययुर्नृपोत्तमम्

\twolineshloka
{कनककवचभूषितस्वदेहाः}
{समरमहोत्सव हृष्टचित्तकोशाः}% ३२

\twolineshloka
{केचिद्ययुः शिरस्त्राणं धृत्वा शिरसि शोभनम्}
{कवचेन सुशोभाढ्याः शतकोटिसुशोभिताः}% ३३

\twolineshloka
{रथेन हययुग्मेन मणिकाञ्चनशोभिना}
{ययुस्ते राजसन्देशान्नृवरालयमुन्मदाः}% ३४

\twolineshloka
{केचिन्मतङ्गजैर्मत्तैः केचिद्वाहैः सुशोभनैः}
{ययुर्नपगृहं सर्वे राजसन्देशकारकाः}% ३५

\twolineshloka
{विविक्तस्वर्णकवचशिरस्त्राणसुशोभितः}
{रुक्माङ्गदोऽपि च निजे रथे तिष्ठन्मनोजवे}% ३६

\twolineshloka
{शुभाङ्गदोऽनुजस्तस्य महारत्नमयं दधत्}
{कवचं वपुषि श्रेष्ठं निजं प्रायाद्रणोत्सवे}% ३७

\twolineshloka
{राजभ्राता वीरसिंहः सर्वशस्त्रास्त्रकोविदः}
{ययौ नृपाज्ञया तत्र शासनं भूमिपस्य हि}% ३८

\twolineshloka
{जामेयस्तस्य राज्ञोऽपि बलमित्र इति स्मृतः}
{सन्नद्धः कवची खड्गी जगाम नृपमन्दिरम्}% ३९

\twolineshloka
{सेनानी रिपुवारोऽपि सेनां तां चतुरङ्गिणीम्}
{सज्जां विधाय भूपाय न्यवेदयदथो महान्}% ४०

\twolineshloka
{अथ राजा वीरमणिः सर्वशस्त्रास्त्रपूरितम्}
{मणिसृष्टोच्चचक्रोच्चमारोहत्स्यन्दनोत्तमम्}% ४१

\twolineshloka
{ततो वीरार्णवे शङ्खनिनादश्च समन्ततः}
{श्रूयते कातरान्वीरान्प्रेरयन्निव सङ्गरे}% ४२

\twolineshloka
{भेर्यः समन्ततो जघ्नुः शुभवादकवादिताः}
{अनीकान्यत्र तस्यासन्सङ्ग्रामाय प्रतस्थुषः}% ४३

\twolineshloka
{सर्वे कृतस्वस्त्ययनाः सर्वाभरणभूषिताः}
{सर्वशस्त्रास्त्रसम्पूर्णा ययुः समरमण्डलम्}% ४४

\twolineshloka
{भेरीशङ्खनिनादेन पूरिताश्च नगा गुहाः}
{आकारितुं गतः किं नु तद्रवः स्वर्गसंस्थितान्}% ४५

\twolineshloka
{तस्मिन्कोलाहले वृत्ते राजा वीरमणिर्महान्}
{रणोत्साहेन संयुक्तो ययौ प्रधनमण्डलम्}% ४६

\twolineshloka
{आगत्य संस्थितस्तावद्रथपत्तिसमाकुलम्}
{समुद्र इव तत्स्थानात्प्लावितुं पुरुषानयात्}% ४७

\twolineshloka
{तदागतं बलं दृष्ट्वा रथिभिः शस्त्रकोविदैः}
{कोलाहलीकृतं सर्वमुवाच सुमतिं नृपः}% ४८

\uvacha{शत्रुघ्न उवाच}

\twolineshloka
{समागतो वीरमणिर्मम वाजिधरो बली}
{योद्धुं मां महता भूयः सैन्येन चतुरङ्गिणा}% ४९

\twolineshloka
{कथं युद्धं प्रकर्तव्यं के योत्स्यन्ति बलोत्कटाः}
{तान्सर्वान्दिश मे वीरान्यथा स्याज्जय ईप्सितः}% ५०

\uvacha{सुमतिरुवाच}

\twolineshloka
{स्वामिन्नसौ महाराजो महासैन्यपरीवृतः}
{समागतः स युद्धार्थं शिवभक्तिसमन्वितः}% ५१

\twolineshloka
{साम्प्रतं युद्ध्यतां वीरः पुष्कलः परमास्त्रवित्}
{अन्येपि नीलरत्नाद्या योद्धारो युद्धकोविदाः}% ५२

\twolineshloka
{शिवेन सह योद्धव्यं राज्ञा वा भवतानघ}
{द्वन्द्वयुद्धेन जेतव्यो महाबलपराक्रमः}% ५३

\twolineshloka
{अनेन विधिना राजञ्जयस्तेऽत्र भविष्यति}
{पश्चाद्यद्रोचते स्वामिंस्तत्कुरुष्व महामते}% ५४

\uvacha{शेष उवाच}

\twolineshloka
{इति वाक्यं समाकर्ण्य शत्रुघ्नः परवीरहा}
{सुभटानादिदेशाथ युद्धाय कृतनिश्चयः}% ५५

\twolineshloka
{सर्वैः ससैन्यैर्युद्धार्थं राजभिः शस्त्रकोविदैः}
{यथा स्यान्मे जयः क्षिप्रं यतितव्यं तथा पुनः}% ५६

\twolineshloka
{जयार्थं राघवस्यैव श्रुत्वा ते रणकोविदाः}
{महोत्साहेन संयुक्ता ययुर्योद्धुं तु सैनिकैः}% ५७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे वीरमणिना सह युद्धनिश्चयो नाम चत्वारिंशत्तमोऽध्यायः॥४०॥

\sect{एकचत्वारिंशत्तमोऽध्यायः 5.41}

\uvacha{शेष उवाच}

\twolineshloka
{युद्धाय ते सुसन्नद्धाः शत्रुघ्नस्य महाबलाः}
{ययुर्वीरमणेः सैन्यमध्ये शौर्यसमन्विताः}% १

\twolineshloka
{शरान्विमुञ्चमानास्ते भिन्दन्तः सैनिकान्बहून्}
{व्यदृश्यन्त रणान्तःस्थाः शरासनधरा नराः}% २

\twolineshloka
{अनेके निहतास्तत्र गजा मणिमया रथाः}
{भग्ना वाहसमेताश्च दृश्यन्ते रणमण्डले}% ३

\twolineshloka
{विहितं कदनं तेषां श्रुत्वा रुक्माङ्गदो बली}
{रथे मणिमये तिष्ठन्ययौ योद्धुं ससैनिकान्}% ४

\twolineshloka
{शरासने शरान्धास्यन्निषुधी अक्षयौ दधत्}
{शोणनेत्रान्तरो भीमो महाकोपसमन्वितः}% ५

\twolineshloka
{अनेकबाणसंविग्नान्कुर्वञ्छूरान्सहस्रशः}
{हाहाकारं कारयंस्तद्ययौ रुक्माङ्गदो बली}% ६

\twolineshloka
{राजपुत्रः स्वसदृशं बलेन यशसाश्रिया}
{आह्वयामास शत्रुघ्नं भारतिं पुष्कलं बली}% ७

\uvacha{रुक्माङ्गद उवाच}

\twolineshloka
{आगच्छ वीरकर्मा त्वं महाबलपराक्रम}
{मया योद्धुं तु बलिना राजपुत्रेण भास्वता}% ८

\twolineshloka
{किमन्यैस्त्रासितैर्वीर निहतैः कोटिभिर्नरैः}
{मया समं महायुद्धं विधाय जयमाप्नुहि}% ९

\twolineshloka
{इत्युक्तवं तं तरसा प्रहसन्पुष्कलो बली}
{जघान विपुले मध्ये वक्षसस्तीक्ष्णपर्वभिः}% १०

\twolineshloka
{तदमृष्यन्राजपुत्रो महाचापे दधच्छरान्}
{जघान दशभिर्वीरं पुष्कलं वक्षसोऽन्तरे}% ११

\twolineshloka
{उभौ समरसंरब्धावुभावपि जयैषिणौ}
{रेजाते समरे तौ हि कुमारतारकौ यथा}% १२

\twolineshloka
{बाणान्धनुषि सन्धाय दशसङ्ख्यान्महाशितान्}
{अकरोत्पुष्कलो वीरो विरथं राजपुत्रकम्}% १३

\twolineshloka
{चतुर्भिश्चतुरोवाहान्द्वाभ्यां सूतमपातयत्}
{एकेन ध्वजमेतस्य द्वाभ्यां स्यन्दनरक्षकौ}% १४

\twolineshloka
{एकेन हृदि विव्याध राजपुत्रस्य वेगवान्}
{तदद्भुतं कर्म दृष्ट्वा सर्वे वीराः प्रतोषिताः}% १५

\twolineshloka
{सच्छिन्नधन्वा विरथो हताश्वो हतसारथिः}
{अत्यन्तं कोपमापन्नः स्यन्दनं परमाविशत्}% १६

\twolineshloka
{स स्थित्वा स्यन्दनवरे हयरत्नेन भूषिते}
{शरासनं महद्धृत्वा सुदृढं गुणपूरितम्}% १७

\twolineshloka
{उवाच पुष्कलं वीरं रुक्माङ्गद इदं वचः}
{महत्पराक्रमं कृत्वा क्व यास्यसि परन्तप}% १८

\twolineshloka
{पश्य मेऽद्यपराक्रान्तिं यद्बलेन विनिर्मिताम्}
{यत्नात्तिष्ठस्व भो वीर नयामि त्वद्रथं नभः}% १९

\twolineshloka
{इत्युक्त्वा शरमत्युग्रं दधार स्वशरासने}
{मन्त्रयित्वा ततश्चास्त्रं भ्रामकं पौष्कले रथे}% २०

\twolineshloka
{मुमोच निशितं बाणं स्वर्णपङ्खैकशोभितम्}
{तेन बाणेन नीतोऽस्य रथो योजनमात्रकम्}% २१

\twolineshloka
{धृतः कृच्छ्रेण सूतेन रथो बभ्राम भूतले}
{कृच्छ्रेण प्राप्य स्वस्थानं पुष्कलः परमास्त्रवित्}% २२

\twolineshloka
{जगाद वचनं तं वै बाणं बिभ्रच्छरासने}
{स्वर्गं प्राप्नुहि वीराग्र्य सर्वदेवैश्च सेवितम्}% २३

\twolineshloka
{त्वादृशाः पृथिवीयोग्या न भवन्ति नृपोत्तम}
{शतक्रतुसभायोग्यास्तद्गच्छ त्वं सुरालयम्}% २४

\twolineshloka
{इत्युक्त्वा स मुमोचास्त्रमाकाशप्रापकं महत्}
{तेन बाणेन सरथो ययौ खमनुलोमतः}% २५

\twolineshloka
{सर्वांल्लोकानतिक्रामन्ययौ सूर्यस्य मण्डलम्}
{तज्ज्वालया रथो दग्धो हयसूतसमन्वितः}% २६

\twolineshloka
{तत्करैर्दग्धभूयिष्ठ कलेवरः सुदुःखितः}
{पपात चन्द्रचूडं स धृत्वा हृद्यसुखार्दनम्}% २७

\twolineshloka
{भूमौ निपतितस्तत्र करदग्धकलेवरः}
{अत्यन्तं दुःखमापन्नो मुमूर्च्छ रणमण्डले}% २८

\twolineshloka
{तस्मिन्निपतिते भूमौ मूर्च्छिते राजपुत्रके}
{हाहाकारो महानासीत्तत्र सङ्ग्राममूर्धनि}% २९

\twolineshloka
{वैरिणो जयलक्ष्मीं ते प्रापुः पुष्कलमुख्यकाः}
{पलायनपरा जाता वैरिणो हयरक्षकाः}% ३०

\twolineshloka
{तदा पुत्रस्य वै मूर्च्छां दृष्ट्वा वीरमणिर्नृपः}
{प्रायात्समरमध्यस्थं पुष्कलं कोपपूरितः}% ३१

\twolineshloka
{तदा भूमिश्चचालेयं सपर्वतवनोत्तमा}
{शूरा वै हर्षमापन्नाः कातरा भयपीडिताः}% ३२

\twolineshloka
{चापं महद्दधानः स इषुधी अक्षयावपि}
{रोषान्निःश्वासमामुञ्चन्नाह्वयामास वैरिणम्}% ३३

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रुक्माङ्गदपराजय पुष्कलविजयो नाम एकचत्वारिंशत्तमोऽध्यायः॥४१॥

\sect{द्विचत्वारिंशत्तमोऽध्यायः 5.42}

\uvacha{शेष उवाच}

\twolineshloka
{आह्वयन्तं महासैन्यवारिधौ पुष्कलं नृपम्}
{समालक्ष्य कपीन्द्रोऽपि हनूमांस्तमधावत}% १

लाङ्गूलमुद्यम्य विशालदेहं

सरावमातत्य पयोदघोषम्

\twolineshloka
{रणस्थितान्वीरवरान्कपीन्द्रो}
{जगाम तं वीरमणिं नृपेन्द्रम्}% २

\twolineshloka
{आयान्तं तं हनूमन्तं वीक्ष्य पुष्कल उद्भटः}
{विलोकयामासदृशा वैरिक्रोध सुशोणया}% ३

\twolineshloka
{जगाद तं हनूमन्तं पुष्कलः परमास्त्रवित्}
{मेघगम्भीरया वाचा नादयन्रणमण्डलम्}% ४

\uvacha{पुष्कल उवाच}

\twolineshloka
{कथं त्वं समरे योद्धुमागतोसि महाकपे}
{कियद्बलं स्वल्पमेतद्राज्ञो वीरमणेर्महत्}% ५

\twolineshloka
{यत्र त्रिजगती सर्वा सम्मुखे समुपागता}
{तत्र त्वं लीलया योद्धुं यातुमिच्छसि वा न वा}% ६

\twolineshloka
{कोयं राजा वीरमणिः कियद्बलमथाल्पकम्}
{अत्रागमनमत्युग्रं तव वीर न भाव्यते}% ७

\twolineshloka
{रघुनाथकृपापाङ्गादहं निस्तीर्य दुस्तरम्}
{क्षणान्निर्यामि कीशेन्द्र मा चित्तं कुरु सङ्गरे}% ८

\twolineshloka
{त्वया राक्षसपाथोधिस्तीर्णो रामकृपाव्रजात्}
{तथा रामं सुसंस्मृत्य निस्तरिष्यामि दुस्तरम्}% ९

\twolineshloka
{ये केचिद्दुस्तरं प्राप्य रघुनाथं स्मरन्ति च}
{तेषां दुःखोदधिः शुष्को भविष्यति न संशयः}% १०

\twolineshloka
{तस्माद्व्रज महावीर शत्रुघ्नसविधे बलिन्}
{एष आयामि निर्जित्य भूपं वीरमणिं क्षणात्}% ११

\uvacha{शेष उवाच}

\twolineshloka
{इति धीरां समाकर्ण्य वाणीं पुष्कलभाषिताम्}
{जगाद वचनं भूयः पुष्कलं परवीरहा}% १२

\uvacha{हनुमानुवाच}

\twolineshloka
{पुत्र मा साहसं कार्षीर्भूपं वीरमणिं प्रति}
{एष दाता शरण्यश्च बलशौर्यसमन्वितः}% १३

\twolineshloka
{त्वं बालः स्थविरो भूपोऽखिलशस्त्रास्त्रवित्तमः}
{अनेके विजिताः सङ्ख्ये वीराः शौर्यसुशोभिनः}% १४

\twolineshloka
{जानीहि पार्श्वे तस्य त्वं रक्षितारं सदाशिवम्}
{भक्त्या वशीकृतं स्थाणुं सोमं चैतत्पुरिस्थितम्}% १५

\twolineshloka
{तस्मादहमनेनैव योत्स्ये भूपेन पुष्कल}
{अन्यान्वीरान्विजित्वा त्वं कीर्तिमाप्नुहि पुष्कलाम्}% १६

\uvacha{पुष्कल उवाच}

\twolineshloka
{शिवो भक्त्या वशीकृत्य स्वपुरे स्थापितोऽमुना}
{परमस्याशु हृदयेन तिष्ठति महेश्वरः}% १७

\twolineshloka
{सदाशिवोयमाराध्य परमं स्थानमागतः}
{स रामो मन्मनस्त्यक्त्वा न क्वापि परिगच्छति}% १८

\twolineshloka
{यत्र रामस्तत्र विश्वं सर्वं स्थास्नु चरिष्णु च}
{तस्मादहं जयिष्यामि रणे वीरमणिं नृपम्}% १९

\twolineshloka
{व्रज त्वं समरे योद्धुमन्यान्मानिवरान्नृपान्}
{वीरसिंहमुखान्कीश मच्चिन्तां मा कुरु प्रभो}% २०

\twolineshloka
{वाचमित्थं समाकर्ण्य हनूमान्धीरसेविताम्}
{जगाम समरे योद्धुं वीरसिंहं नृपानुजम्}% २१

\twolineshloka
{लक्ष्मीनिधिः सुतेनास्य शुभाङ्गदसुसंज्ञिना}
{द्वैरथेन प्रयुयुधे महाशस्त्रास्त्रवेदिना}% २२

\twolineshloka
{बलमित्रेण सुमदः स्वप्रतापबलोर्जितः}
{योद्धुं सशस्त्रः सङ्ग्रामं विचचार नृपात्मजः}% २३

\twolineshloka
{आह्वयन्तं नृपं दृष्ट्वा द्वैरथे युद्धकोविदः}
{पुष्कलो रुक्मखचिते रथे तिष्ठन्ययौ हि तम्}% २४

\twolineshloka
{राजा तमागतं दृष्ट्वा पुष्कलं युद्धकोविदम्}
{उवाच निर्भिया वाण्या रणमध्ये सुभाषितः}% २५

\uvacha{वीरमणिरुवाच}

\twolineshloka
{बालमायाहि मां क्रुद्धं सङ्ग्रामे चण्डकोपनम्}
{गच्छ प्राणपरीप्सायै मा युद्धं कुरु मे सह}% २६

\twolineshloka
{त्वादृशान्बालकान्भूपा मादृशाः कृपयन्ति हि}
{प्रहरन्ति न चैतान्वै तस्माद्गच्छ रणाद्बहिः}% २७

\twolineshloka
{यावत्त्वं न मया दृष्टश्चक्षुर्भ्यां तावदुन्मनाः}
{साम्प्रतं त्वां प्रहर्तुं न मनः समभिकाङ्क्षति}% २८

\twolineshloka
{यत्त्वया मत्सुतो बाणैर्भिन्नो मूर्च्छीकृतः पुनः}
{सर्वं मया क्षान्तमद्य तवबालधियो महत्}% २९

\onelineshloka*
{इति वाक्यं समाकर्ण्य पुष्कलो निजगाद तम्}

\uvacha{पुष्कल उवाच}

\onelineshloka
{बालोऽहं त्वं महावृद्धः सर्वशस्त्रास्त्रकोविदः}% ३०

\twolineshloka
{क्षत्रियाणां मतं चैव ये बलाधिक्यसंयुताः}
{त एव वृद्धा भूपाग्र्य न वयोवृद्धतां गताः}% ३१

\twolineshloka
{मया ते मूर्च्छितः पुत्रः सशौर्यबलदर्पितः}
{इदानीं त्वामहं शस्त्रैः पातयिष्यामि सङ्गरे}% ३२

\twolineshloka
{तस्मात्त्वं यत्नतस्तिष्ठ राजन्सङ्ग्राममूर्धनि}
{रामभक्तं न मां कश्चिज्जयतीन्द्रपदे स्थितः}% ३३

\twolineshloka
{इत्थं भाषितमाश्रुत्य पुष्कलस्य नृपाग्रणीः}
{जहास बालं संवीक्ष्य कोपं च व्यदधात्पुनः}% ३४

\twolineshloka
{तं वै कुपितमालक्ष्य भरतात्मज उन्मदः}
{जघान शरविंशत्या राजानं हृदि तीक्ष्णया}% ३५

\twolineshloka
{राजा तानागतान्दृष्ट्वा बाणांस्तेन विमोचितान्}
{चिच्छेद परमक्रुद्धः शरैस्तीक्ष्णैरनेकधा}% ३६

\twolineshloka
{तद्बाणच्छेदनं दृष्ट्वा भारतिः परवीरहा}
{चुकोप हृदयेऽत्यन्तं राजानं च त्रिभिः शरैः}% ३७

\twolineshloka
{विव्याध भाले भूपाल पुत्रः पुष्कलसंज्ञकः}
{तत्र लग्ना विरेजुस्ते त्रिकूटशिखराणि किम्}% ३८

तैर्बाणैर्व्यथितो राजा जघान नवभिः शरैः

\twolineshloka
{हृदये पुष्कलं वीरं महाकोपसमन्वितः}
{तैर्वत्सदन्तैर्बह्वस्रं पीतं रामानुजाङ्गजम्}% ३९

\twolineshloka
{सर्पा आशीविषा यद्वत्क्रुद्धास्तद्वपुषि स्थिताः}
{परमं कोपमापन्नः पुष्कलो भूमिपं पुनः}% ४०

\twolineshloka
{बाणानां शतकेनाशु बिभेद शितपर्वणाम्}
{तैर्बाणैः कवचं भिन्नं किरीटः सशिरस्त्रकः}% ४१

\twolineshloka
{रथो धनुर्महत्सज्यं छिन्नं कोपपरिप्लवात्}
{क्षतजेन परिप्लुष्टो बाणभिन्नकलेवरः}% ४२

\twolineshloka
{अन्यं स्यन्दनमारुह्य जगाम भरतात्मजम्}
{धन्योसि वीर रामस्य चरणाब्जमधुव्रत}% ४३

\twolineshloka
{महत्कृतं कर्म तेऽद्य यदहं विरथीकृतः}
{प्राणान्रक्षस्व भो वीर साम्प्रतं मयि युद्ध्यति}% ४४

\twolineshloka
{सुलभा न तव प्राणाः कालरूपे मयि स्थिते}
{इत्युक्त्वा व्यहनद्बाणैरसङ्ख्यैः शस्त्रकोविदः}% ४५

\twolineshloka
{भूमौ दिशि च तद्बाणा नान्यद्दृश्येत तत्र ह}
{अनेके गजसाहस्रा भिन्ना अश्वाः समन्ततः}% ४६

\twolineshloka
{रथारथियुतास्तेन छिन्ना भिन्ना द्विधाकृताः}
{शोणितौघा सरित्तत्र प्रसुस्राव रणाङ्गणे}% ४७

\twolineshloka
{यत्रोन्मदा हि मातङ्गा दृश्यन्ते शैलशृङ्गवत्}
{केशाः शैवाललक्ष्यास्ते मुहुः प्राणिशिरः स्थिताः}% ४८

\twolineshloka
{अनेके पाणयश्छिन्ना वीराणां मुद्रिकाश्रियः}
{दृश्यन्ते अहिवत्तत्र चन्दनादिकरूषिताः}% ४९

\twolineshloka
{शिरांसि च भटाग्र्याणां कच्छपाभां वहन्ति वै}
{मांसानि पङ्का यत्रासन्वीराणां महतां ततः}% ५०

\twolineshloka
{एवं व्यतिकरे वृत्ते योगिन्यः शतशो रणे}
{पपुः पात्रेण रुधिरं प्राणिनां रणपातिनाम्}% ५१

\twolineshloka
{मांसानि बुभुजुस्ता वै हर्षकौतुकसंयुताः}
{पीत्वा तु शोणितं तत्र भक्षित्वा मांसमुन्मदाः}% ५२

\twolineshloka
{ननृतुर्जहसुः प्रोच्चैरुज्जगुः प्रधनाङ्गणे}
{पिशाचास्तत्र समरे प्राणिनां मस्तकानि वै}% ५३

\twolineshloka
{धृत्वा कराभ्यां मत्ताङ्गास्तालवद्वादनोद्यताः}
{शिवास्तत्र महामांसं पतितानां रणाङ्गणे}% ५४

\twolineshloka
{भक्षित्वा व्यनदन्मत्ताः कातराणां भयप्रदाः}
{कातरास्त्राः समापन्ना गताः कुञ्जरकोटरे}% ५५

\twolineshloka
{भक्षिता योगिनीभिस्ते पापिनां क्वापि न स्थितिः}
{एतत्कदनमालक्ष्य स्वसैन्यस्य रथाग्रणीः}% ५६

\twolineshloka
{पुष्कलोऽपि चकारात्र कदनं रणमण्डले}
{भिद्यन्ते गजशीर्षाणि पतन्ति मौक्तिकानि तु}% ५७

दृश्यते लोमभिः पूर्णा ताम्रपर्णीव तन्नदी

\twolineshloka
{पुष्कलप्रहिता बाणा नृणामङ्गेषु सङ्गताः}
{कुर्वन्ति प्राणविच्छेदं वीराणामपि सर्वतः}% ५८

\twolineshloka
{सर्वे रुधिरसिक्ताङ्गाः सर्वे च्छिन्ननिजाङ्गकाः}
{दृश्यन्ते किंशुका यद्वत्सुभटाः प्रधनाङ्गणे}% ५९

\twolineshloka
{एतस्मिन्समये क्रुद्धः समाभाष्य महीपतिम्}
{जघान बहुबाणैस्तं रोषपूरपरिप्लुतः}% ६०

\twolineshloka
{तद्बाणवेधभिन्नाङ्गो विशीर्णकवचो नृपः}
{महाबलं तं मन्वानः प्राहरच्छरकोटिभिः}% ६१

\twolineshloka
{तैर्बाणैः कवचान्मुक्तं सुस्राव बहुशोणितम्}
{वपुर्बभूव रुचिरं शरपञ्जरगोचरम्}% ६२

\twolineshloka
{शरपञ्जरमध्यस्थो विह्वलीकृतमानसः}
{शरान्नेतुं च सन्धातुं न क्षमः स च भारतिः}% ६३

\twolineshloka
{रामं स्मृत्वा धनुर्धृत्वा करे सज्जं महद्दृढम्}
{मुमोच बाणान्निशितान्वैरिवृन्दनिवारणान्}% ६४

\twolineshloka
{तैर्बाणैः शरजालं तद्विधूय मुनिपुङ्गव}
{शङ्खं प्रध्माय समरे जगाद गतभीर्नृपम्}% ६५

\uvacha{पुष्कल उवाच}

\twolineshloka
{त्वया कृतं महत्कर्म यन्मां बाणस्य पञ्जरे}
{गोचरं कृतवान्वीर वीरतापनमुद्भटम्}% ६६

\twolineshloka
{वृद्धत्वान्मम मान्योसि साम्प्रतं रणमण्डले}
{पश्यमेऽद्य पराक्रान्तं राजन्वीरमणे महत्}% ६७

\twolineshloka
{बाणत्रयेण भो वीर मूर्च्छितं करवै नहि}
{तर्हि प्रतिज्ञां शृणु वै सर्ववीरविमोहिनीम्}% ६८

\twolineshloka
{गङ्गां प्राप्यापि यो वै तां निन्दित्वा पापहारिणीम्}
{न मज्जति महापापो महामूढविचेष्टितः}% ६९

\twolineshloka
{तस्य पापं ममैवास्तु चेन्न त्वां रणमण्डले}
{पातये मूर्च्छया वीर सन्नद्धो भव भूपते}% ७०

\twolineshloka
{इति वाक्यं समाकर्ण्य पुष्कलस्य नृपोत्तमः}
{चुकोप भृशमुद्विग्नः सन्दधे निशिताञ्छरान्}% ७१

\twolineshloka
{ते शरा हृदयं भित्त्वा गतास्ते भारतेर्महत्}
{पेतुः क्षितावधो यद्वद्रामभक्तिपराङ्मुखाः}% ७२

\twolineshloka
{ततः शरं मुमोचास्मै निशितं वह्निसप्रभम्}
{लक्षीकृत्य महद्वक्षः कपाटतटविस्तृतम्}% ७३

\twolineshloka
{स बाणो भूमिपतिना द्विधा छिन्नः शरेण हि}
{पपात रथमध्ये स रविमण्डलवज्ज्वलन्}% ७४

\twolineshloka
{अपरं बाणमाधत्त मातृभक्तिभवं ततः}
{निधाय पुण्यं सोऽप्येष चिच्छेद महता पुनः}% ७५

\twolineshloka
{तदा खिन्नः स हृदये किङ्कर्तव्यमिति स्मरन्}
{रामं हृदि निजार्तिघ्नं मुमोच परमास्त्रवित्}% ७६

\twolineshloka
{स बाणस्तस्य हृदये लग्न आशीविषोपमः}
{मूर्च्छामप्रापयत्तं वै ज्वलन्सूर्यसमप्रभः}% ७७

\twolineshloka
{ततो हाहाकृतं सर्वं पलायनपरायणम्}
{राज्ञि सम्मूर्च्छिते जाते पुष्कलो जयमाप्तवान्}% ७८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे वीरमणेः पराभवो नाम द्विचत्वारिंशत्तमोऽध्यायः॥४२॥

\sect{त्रिचत्वारिंशत्तमोऽध्यायः 5.43}

\uvacha{शेष उवाच}

\twolineshloka
{हनूमान्वीरसिंहं तु समागत्याब्रवीद्वचः}
{तिष्ठ यासि कुतो वीर जेष्यामि त्वां क्षणादिह}% १

\twolineshloka
{एवमुक्तं समाकर्ण्य प्लवगस्य वचो महत्}
{कोपपूरपरिप्लुष्टः कार्मुकं जलदस्वनम्}% २

\twolineshloka
{विनद्य घोरान्निशितान्बाणान्मुञ्चन्बभौ रणे}
{आषाढे जलदस्येव धारासारे मनोहरः}% ३

\twolineshloka
{तान्दृष्ट्वा निशितान्बाणान्स्वदेहे सुविलग्नकान्}
{चुकोप हृदयेऽत्यतं हनूमानञ्जनी सुतः}% ४

\twolineshloka
{मुष्टिना ताडयामास हृदये वज्रसारिणा}
{समुष्टिना हतो वीरः पपात धरणीतले}% ५

\twolineshloka
{मूर्च्छितं तं समालोक्य पितृव्यं स शुभाङ्गदः}
{रुक्माङ्गदोऽपि सम्मूर्च्छां त्यक्त्वागाद्रणमण्डलम्}% ६

\twolineshloka
{बाणान्समभिवर्षन्तौ मेघाविव महास्वनौ}
{कुर्वन्तौ कदनं घोरं प्लवङ्गं प्रति जग्मतुः}% ७

\twolineshloka
{तौ दृष्ट्वा समरे वीरौ समायातौ कपीश्वरः}
{लाङ्गूलेन च संवेष्ट्य सरथौ चापधारकौ}% ८

\twolineshloka
{स्फोटयामास भूदेशे तत्क्षणान्मूर्च्छितावुभौ}
{निश्चेष्टौ समभूतां तौ रुधिरारक्तदेहकौ}% ९

\twolineshloka
{बलमित्रश्चिरं युद्धं विधाय सुमदेन हि}
{मूर्च्छामप्रापयत्तं वै बाणैः सुशितपर्वभिः}% १०

\twolineshloka
{पुष्कलेन क्षणान्नीतो मूर्च्छां चैतन्यवर्जिताम्}
{जयमाप्तं तु कटकं शत्रुघ्नस्य भटार्दनम्}% ११

\twolineshloka
{एतस्मिन्समये साम्बः स्यन्दनं वरमास्थितः}
{विस्फारयन्धनुर्दिव्यमुपाधावद्भटानिमान्}% १२

\twolineshloka
{जटाजूटान्तरगतां चन्द्ररेखां वहन्महान्}
{सर्पाभूषां मनःस्पर्शां दधदाजगवं धनुः}% १३

\twolineshloka
{मूर्च्छितान्स्वजनान्दृष्ट्वा भक्तार्तिघ्नो महेश्वरः}
{योद्धुं प्रायान्महासैन्यैः शत्रुघ्नस्य भटानिमान्}% १४

\twolineshloka
{सगणः सपरीवारः कम्पयन्पृथिवीतलम्}
{भक्तरक्षार्थमागच्छंस्त्रिपुरं तु पुरा यथा}% १५

\twolineshloka
{कोपाच्छोणतरे नेत्रे वहन्प्रलयकारकः}
{पश्यन्वीरान्बहुमतीन्पिनाकी देववन्दितः}% १६

\twolineshloka
{तमागतं महेशानं वीक्ष्य रामानुजो बली}
{जगाम समरे योद्धुं सर्वदेवशिरोमणिम्}% १७

\twolineshloka
{अथागतं तु शत्रुघ्नं रुद्रो वीक्ष्य पिनाकधृक्}
{उवाच परमापन्नः कोपं सगुणचापधृक्}% १८

\twolineshloka
{पुष्कलेन महत्कर्म कृतं रामाङ्घ्रिसेविना}
{मद्भक्तं यो रणे हत्वा गतः समरमण्डलम्}% १९

\twolineshloka
{अद्य क्वास्ति परो वीरः पुष्कलः परमास्त्रवित्}
{तं हत्वा सुखमाप्स्यामि समरे भक्तपीडनम्}% २०

\uvacha{शेष उवाच}

\twolineshloka
{इत्युक्त्वा वीरभद्रं स प्रेषयामास पुष्कलम्}
{याहि त्वं समरे योद्धुं पुष्कलं सेवकार्दनम्}% २१

\twolineshloka
{नन्दिनं प्रेषयामास हनूमन्तं महाबलम्}
{कुशध्वजं प्रचण्डं तु भृङ्गिणं च सुबाहुकम्}% २२

\twolineshloka
{सुमदं चण्डनामानं गणं स्वीयं समादिशत्}
{पुष्कलस्तु समायान्तं वीरभद्रं महागणम्}% २३

\twolineshloka
{महारुद्रस्य संवीक्ष्य योद्धुं प्रायान्महामनाः}
{पुष्कलः पञ्चभिर्बाणैस्ताडयामास संयुगे}% २४

\twolineshloka
{तैर्बाणैः क्षतगात्रस्तु त्रिशूलं स समादिशत्}
{स त्रिशूलं क्षणाच्छित्त्वा व्यगर्जत महाबलः}% २५

\twolineshloka
{छिन्नं स्वीयं त्रिशूलं वै वीक्ष्य रुद्रानुगो बली}
{खट्वाङ्गेन जघानाशु मस्तके भारतिं द्विज}% २६

\twolineshloka
{खट्वाङ्गाभिहतः सोऽथ मुमूर्च्छ क्षणमुद्भटः}
{विहाय मूर्च्छां सद्वीरः पुष्कलः परमास्त्रवित्}% २७

\twolineshloka
{शरैश्चिच्छेद खट्वाङ्गं करस्थं तस्य तत्क्षणात्}
{वीरभद्रः स्वकेच्छिन्ने खट्वाङ्गे करसंस्थिते}% २८

\twolineshloka
{परमक्रोधमापन्नो बभञ्ज रथिनो रथम्}
{भङ्क्त्वा रथं तु वीरस्य पदातिं च विधाय सः}% २९

\twolineshloka
{बाहुयुद्धेन युयुधे पुष्कलेन महात्मना}
{स पुष्कलो रथं त्यक्त्वा चूर्णितं तेन वेगतः}% ३०

\twolineshloka
{मुष्टिना ताडयामास वीरभद्रं महाबलः}
{अन्योन्यं मुष्टिभिर्घ्नन्तावूरुभिर्जानुभिस्तथा}% ३१

\twolineshloka
{परस्परवधोद्युक्तौ परस्परजयैषिणौ}
{एवं चतुर्दिनमभूद्रात्रिं दिवमपीशयोः}% ३२

\twolineshloka
{न कोपि तत्र हीयेत न जीयेत महाबलः}
{पञ्चमे तु दिने वृत्ते वीरभद्रो महाबलः}% ३३

\twolineshloka
{गृहीत्वा नभ उड्डीनो महावीरं तु पुष्कलम्}
{तत्र युद्धं तयोरासीद्देवासुरविमोहनम्}% ३४

\twolineshloka
{मुष्टिना चरणाघातैर्बाहुभिः सुखुरैर्महत्}
{तदात्यन्तं प्रकुपितः पुष्कलो वीरभद्रकम्}% ३५

\twolineshloka
{गृहीत्वा कण्ठदेशे तु ताडयामास भूतले}
{तत्प्रहारेण व्यथितो वीरभद्रो महाबलः}% ३६

\twolineshloka
{गृहीत्वा पुष्कलं पादे जघानास्फालयन्मुहुः}
{ताडयित्वा महीदेशे पुष्कलं सुमहाबलः}% ३७

\twolineshloka
{त्रिशूलेन चकर्ताशु शिरो ज्वलितकुण्डलम्}
{जगर्ज पुष्कलं हत्वा वीरभद्रो महाबलः}% ३८

\twolineshloka
{गर्जता तेन शार्वेण प्रापितास्त्रा समुद्भटाः}
{हाहाकारो महानासीत्पुष्कले पतिते रणे}% ३९

\twolineshloka
{त्रासं प्रापुर्जनाः सर्वे रणमध्ये सुकोविदाः}
{ते शशंशुश्च शत्रुघ्नं पुष्कलं पतितं रणे}% ४०

\twolineshloka
{निहतं वीरभद्रेण महेश्वरगणेन वै}
{इत्याश्रुत्य महावीरः पुष्कलस्य वधं तदा}% ४१

\twolineshloka
{दुःखं प्राप्तो रणेऽत्यतं कम्पमानः शुचा महान्}
{तं दुःखितं च शत्रुघ्नं ज्ञात्वा रुद्रो ऽब्रवीद्वचः}% ४२

\twolineshloka
{शत्रुघ्नं समरे वीरं शोचन्तं पुष्कले हते}
{रे शत्रुघ्न रणे शोकं मा कृथाः सुमहाबल}% ४३

\twolineshloka
{वीराणां रणमध्ये तु पातनं कीर्तये स्मृतम्}
{धन्यो वीरः पुष्कलाख्यो यश्च वै दिनपञ्चकम्}% ४४

\twolineshloka
{युयुधे वीरभद्रेण महाप्रलयकारिणा}
{येन क्षणाद्विनिहतो दक्षो मदपमानकृत्}% ४५

\twolineshloka
{क्षणाद्विनिहता येन दैत्यास्त्रिपुरसैनिकाः}
{तस्माद्युद्ध्स्व राजेन्द्र शोकं त्यक्त्वा महाबल}% ४६

\twolineshloka
{यत्नात्तिष्ठाद्य वीराग्र्य मयि योद्धरि संस्थिते}
{शोकं सन्त्यज्य शत्रुघ्नो वीरश्चुक्रोध शङ्करम्}% ४७

\twolineshloka
{आत्तसज्जधनुर्बाणैः प्रचच्छाद महेश्वरम्}
{ते बाणाः सुरशीर्षण्य वपुषं क्षतविक्षतम्}% ४८

\twolineshloka
{अकुर्वत महच्चित्रं भक्तरक्षार्थमागतम्}
{ते बाणाः शङ्करस्यापि बाणा नभसि संस्थिताः}% ४९

\twolineshloka
{व्याप्यैतत्सकलं विश्वं चित्रकारि मुनेरपि}
{तद्बाणयोर्युद्धबलं वीक्ष्य सर्वत्र मेनिरे}% ५०

\twolineshloka
{प्रलयं लोकसंहारकारकं सर्वमोहकम्}
{आकाशे तु विमानानि संश्रित्य स्वपुरस्थिताः}% ५१

\twolineshloka
{विलोकयितुमागत्य प्रशंसन्ति तयोर्भृशम्}
{अयं लोकत्रयस्यास्य प्रलयोत्पत्तिकारकः}% ५२

\twolineshloka
{असावपि महाराज रामचन्द्रस्य चानुजः}
{किमिदं भविता को वा जेष्यति क्षितिमण्डले}% ५३

\twolineshloka
{पराजयं वा को वीरः प्राप्स्यते रणमूर्धनि}
{एवमेकादशाहानि वृत्तं युद्धं परस्परम्}% ५४

\twolineshloka
{द्वादशे दिवसे प्राप्ते मुमोचास्त्रं नराधिपः}
{ब्रह्मसंज्ञं महादेवं हन्तुं क्रोधसमन्वितः}% ५५

\twolineshloka
{सविज्ञाय महास्त्रं तन्मुक्तं शत्रुघ्नवैरिणा}
{हसन्नप्यपिबत्तेन मुक्तं ब्रह्मशिरो महत्}% ५६

\twolineshloka
{अत्यन्तं विस्मयं प्राप्य किं कर्तव्यमतः परम्}
{एवं विचारयुक्तस्य हृदये ज्वलनोपमम्}% ५७

\twolineshloka
{शरं वै निचखानाशु देवदेव शिरोमणिः}
{तेन बाणेन शत्रुघ्नो मूर्च्छितो रणमण्डले}% ५८

\twolineshloka
{हाहाभूतमभूत्सर्वं कटकं भटसेवितम्}
{वीराः सर्वे रुद्रगणैः पातिताः पृथिवीतले}% ५९

\twolineshloka
{सुबाहुसुमदोन्मुख्याः स्वबाहुबलदर्पिताः}
{पतितं मूर्च्छया वीक्ष्य शत्रुघ्नं शरपीडितम्}% ६०

\twolineshloka
{पुष्कलं तु रथे स्थाप्य सेवकैः परिरक्षितुम्}
{हनूमानागतो योद्धुं शिवं संहारकारकम्}% ६१

\twolineshloka
{श्रीरामस्मरणं योधान्स्वीयान्विप्र प्रहर्षितान्}
{प्रकुर्वन्रोषितस्तीव्रं लाङ्गूलं च प्रकम्पयन्}% ६२

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे पुष्कलशत्रुघ्नपराजयो नाम त्रिचत्वारिंशत्तमोऽध्यायः॥४३॥

\sect{चतुश्चत्वारिंशत्तमोऽध्यायः 5.44}

\uvacha{शेष उवाच}

\twolineshloka
{आगत्य सविधे रुद्रं समराङ्गणमूर्धनि}
{जगाद हनुमान्वीरः सञ्जिहीर्षुः सुराधिपम्}% १

\uvacha{हनूमानुवाच}

\twolineshloka
{त्वं यदाचरसे रुद्र धर्मस्य प्रतिकूलनम्}
{तस्मात्त्वां शास्तुमिच्छामि रामभक्तवधोद्यतम्}% २

\twolineshloka
{मया पुरा श्रुतं देव ऋषिभिर्बहुधोदितम्}
{रघुनाथपदस्मारी नित्यं रुद्रः पिनाकभृत्}% ३

\twolineshloka
{तत्सर्वं तु मृषा जातं शत्रुघ्नं प्रति युध्यतः}
{पुष्कलो मे हतः शूरः शत्रुघ्नोऽपि विमूर्च्छितः}% ४

\twolineshloka
{तस्मात्त्वां पातयाम्यद्य त्रैलोक्यप्रलयोद्यतम्}
{यत्नात्तिष्ठस्व भोः शर्व रामभक्तिपराङ्मुखः}% ५

\uvacha{शेष उवाच}

\twolineshloka
{इत्युक्तवन्तं प्लवगं प्रोवाच स महेश्वरः}
{धन्योऽसि वीरवर्यस्त्वं भवान्वदति नो मृषा}% ६

\twolineshloka
{मत्स्वामी रामचन्द्रोऽयं सुरासुरनमस्कृतः}
{तदश्वमानयामास शत्रुघ्नः परवीरहा}% ७

\twolineshloka
{तद्रक्षार्थं समायातस्तद्भक्त्या तु वशीकृतः}
{यथाकथञ्चिद्भक्तोऽसौ रक्ष्यः स्वात्मा इति स्थितिः}% ८

\twolineshloka
{रघुनाथः कृपां कृत्वा विलोकय तु निस्त्रपम्}
{मां स्वभक्त सुदुःखेन किञ्चित्कोपं दधन्महान्}% ९

\uvacha{शेष उवाच}

\twolineshloka
{एवं वदति चण्डीशे हनूमान्कुपितो भृशम्}
{शिलामादाय महतीं ताडयामास तद्रथम्}% १०

\twolineshloka
{शिलया ताडितस्तस्य रथः शकलतां गतः}
{ससूतः सहयः केतुपताकाभिः समन्वितः}% ११

\twolineshloka
{नभःस्था देवताः सर्वाः प्रशशंसुः कपीश्वरम्}
{धन्योसि प्लवगाधीश महत्कर्म त्वया कृतम्}% १२

\twolineshloka
{श्रीशिवं विरथं दृष्ट्वा नन्दी तं समुपाद्रवत्}
{उवाच श्रीमहादेवं मत्पृष्ठं गम्यतामिति}% १३

\twolineshloka
{वृषस्थितं तु भूतेशं हनूमान्कुपितो भृशम्}
{शिलामुत्पाट्य तरसा प्राहनद्धृदये तदा}% १४

\twolineshloka
{तदाहतो भूतपतिः शूलं तीक्ष्णं समाददे}
{जाज्वल्यमानं त्रिशिखं वह्निज्वालासमप्रभम्}% १५

\twolineshloka
{आयातं तन्महद्दृष्ट्वा शूलं प्रज्वलनप्रभम्}
{हस्ते गृहीत्वा तरसा बभञ्ज तिलशः क्षणात्}% १६

\twolineshloka
{भग्ने त्रिशूले तरसा कपीन्द्रेण क्षणाच्छिवः}
{शक्तिं करे समाधत्त सर्वलोहविनिर्मिताम्}% १७

\twolineshloka
{सा शक्तिः शिवनिर्मुक्ता हृदये तस्य धीमतः}
{लग्ना क्षणादभूत्तत्र विक्लवः प्लवगाधिपः}% १८

\twolineshloka
{क्षणाच्च तद्व्यथां तीर्त्वा गृहीत्वा वृक्षमुल्बणम्}
{ताडयामास हृदये महाव्यालविभूषिते}% १९

\twolineshloka
{ताडितास्तेन वीरेण फणीन्द्रास्त्रा समागताः}
{इतस्ततस्ते तं मुक्त्वा गताः पातालमुज्जवाः}% २०

\twolineshloka
{शिवस्तस्मिन्नगे मुक्ते वक्षसि स्वे निरीक्ष्य च}
{कुपितो व्यदधाद्घोरं मुसलं करयुग्मके}% २१

\twolineshloka
{हतोसि गच्छ सङ्ग्रामात्पलाय्य प्लवगाधम}
{एष ते प्राणहन्ताहं मुसलेन क्षणादिह}% २२

\twolineshloka
{मुसलं वीक्ष्य निर्मुक्तं शिवेन कुपितेन वै}
{कीशस्तद्वञ्चयामास महावेगाद्धरिं स्मरन्}% २३

\twolineshloka
{मुसलं तत्पपाताधः शिवमुक्तं महायसम्}
{विदार्य पृथिवीं सर्वां जगाम च रसातलम्}% २४

\twolineshloka
{तदा प्रकुपितोऽत्यतं हनूमान्रामसेवकः}
{गृहीत्वा पर्वतं हस्ते ताडयामास वक्षसि}% २५

\twolineshloka
{स यावत्पर्वतं छेत्तुं मतिं चक्रे सतीपतिः}
{तावद्धतः कपीन्द्रेण शालेन बहुशाखिना}% २६

\twolineshloka
{तमपिच्छेत्तुमुद्युक्तो यावत्तावच्छिलाहतः}
{शिलास्ता भेदितुं स्वान्तं चकार मृड उद्यतः}% २७

\twolineshloka
{तावद्वृष्टिं चकारायं शिलाभिर्नगपर्वतैः}
{लाङ्गूलेन च संवेष्ट्य ताडयत्येष भूतपम्}% २८

\twolineshloka
{शिलाभिः पर्वतैर्वृक्षैः पुच्छास्फोटेन भूरिशः}
{नन्दी प्राप्तो महात्रासं चन्द्रोऽपि शकलीकृतः}% २९

\twolineshloka
{अत्यन्तं विह्वलो जातो महेशानः प्रकोपनः}
{क्षणेक्षणे प्रहारेण विह्वलं कुर्वतं भृशम्}% ३०

\twolineshloka
{जगाद प्लवगाधीशं धन्योसि रघुपानुग}
{महत्कर्म कृतं तेऽद्य यत्तेहं सुप्रतोषितः}% ३१

\twolineshloka
{न दानेन न यज्ञेन नाल्पेन तपसा ह्यहम्}
{सुलभोऽस्मि महावेग तस्मात्प्रार्थय मे वरम्}% ३२

\uvacha{शेष उवाच}

\twolineshloka
{एवं ब्रुवन्तं तं दृष्ट्वा हनूमान्निजगाद तम्}
{प्रहसन्निर्भिया वाण्या महेशानं सुतोषितम्}% ३३

\uvacha{हनूमानुवाच}

\twolineshloka
{रघुनाथप्रसादेन सर्वं मेऽस्ति महेश्वर}
{तथापि याचे हि वरं त्वत्तः समरतोषितात्}% ३४

\twolineshloka
{एष पुष्कलसंज्ञो नः समरे पतितो हतः}
{तथैव रामावरजः शत्रुघ्नो मूर्च्छितो रणे}% ३५

\twolineshloka
{अन्ये च वीरा बहवः पतिताः शरविक्षताः}
{मूर्च्छिताः पतिताः केचित्तान्रक्षस्व गणैः सह}% ३६

\twolineshloka
{यथा चैतान्महाभूता वेतालाश्च पिशाचकाः}
{न हरन्ति न खादन्ति श्वशृगालादयस्तथा}% ३७

\twolineshloka
{एतेषां वपुषो भेदो न भवेत्त्वं तथाचर}
{यावदिन्द्रगणं जित्वा न यामि द्रोणपर्वतम्}% ३८

\twolineshloka
{तत्रस्था औषधीर्वापि नीत्वा संस्थापितान्भटान्}
{जीवयामि बलात्सर्वांस्तावत्त्वं रक्ष सर्वशः}% ३९

\twolineshloka
{एष गच्छामि तं नेतुं द्रोणं पर्वतसत्तमम्}
{यस्मिन्वसन्त्योषधयः प्राणिसञ्जीवनङ्कराः}% ४०

\twolineshloka
{एतद्वचः समाकर्ण्य तथेति निजगाद तम्}
{याहि शीघ्रं नगं तं तु रक्षामि त्वद्भटान्मृतान्}% ४१

\twolineshloka
{तच्छ्रुत्वा वाक्यमीशस्य जगाम द्रोणपर्वतम्}
{द्वीपान्सर्वानतिक्रम्य जगाम क्षीरसागरम्}% ४२

\twolineshloka
{अत्र तु स्वगणैश्चायं रक्षति स्म शिवो महान्}
{श्मशानं तद्गणैः स्वीयैर्महाबलपराक्रमैः}% ४३

\twolineshloka
{हनूमान्द्रोणमासाद्य द्रोणं नाम महागिरिम्}
{लाङ्गूले तं निधायाशु प्रतस्थे रणमण्डलम्}% ४४

\twolineshloka
{तं नेतुमुद्यते विप्र चकम्पे स च पर्वतः}
{कम्पमानं तु तं दृष्ट्वा तत्पाला देवतागणाः}% ४५

\twolineshloka
{हाहेति कृत्वा प्रोचुस्ते किमिदं भविता गिरौ}
{को ह्येनं नयते वीरो महाबलपराक्रमः}% ४६

\twolineshloka
{एवं कृत्वा सुराः सर्वे संहता ददृशुः कपिम्}
{मुञ्चैनमिति तं प्रोच्य जघ्नुः शस्त्रास्त्रकोटिभिः}% ४७

\twolineshloka
{तान्सर्वान्निघ्नतो दृष्ट्वा हनूमान्कुपितो भृशम्}
{जघान तान्क्षणाद्वीरः शक्रः सर्वासुरान्यथा}% ४८

\twolineshloka
{केचित्पदाहतास्तत्र केचित्करविमर्दिताः}
{लाङ्गूलेन हताः केचित्केचिच्छृङ्गेण चाहताः}% ४९

\twolineshloka
{सर्वे ते नाशमापन्नाः क्षणात्कीशेन ताडिताः}
{केचिन्निपतिता भूमौ रुधिरेण परिप्लुताः}% ५०

\twolineshloka
{केचित्कीशभयात्त्रस्ता जग्मुः शक्रं सुराधिपम्}
{क्षतेन च परिप्लुष्टा रुधिरक्षतदेहिनः}% ५१

\twolineshloka
{तान्दृष्ट्वा भयसंविग्नान्रुधिरेण परिप्लुतान्}
{सुराञ्जगाद विमनाः शक्रः सर्वसुरोत्तमः}% ५२

\twolineshloka
{कथं यूयं भयत्रस्ताः कथं रुधिरविप्लुताः}
{केन दैत्येन निहता राक्षसेनाधमेन वा}% ५३

\twolineshloka
{सर्वं शंसत मे तथ्यं यथा ज्ञात्वा व्रजामि तम्}
{निहत्य बद्ध्वा चायामि युष्मद्घातकमुन्मदम्}% ५४

\twolineshloka
{इति वाक्यं समाकर्ण्य तुरासाहं सुरोत्तमाः}
{जगदुर्दीनया वाचा सुरासुरनमस्कृतम्}% ५५

\uvacha{देवा ऊचुः}

\twolineshloka
{इहागत्य न जानीमः कश्चिद्वानररूपधृक्}
{नेतुं द्रोणं समुद्युक्तो लाङ्गूले वेष्ट्य तं गिरिम्}% ५६

\twolineshloka
{गन्तुं कृतमतिस्तावद्वयं सर्वे सुसंहताः}
{युद्धं चक्रुः सुसन्नद्धाः सर्वशस्त्रास्त्रवर्षिणः}% ५७

\twolineshloka
{तेन सर्वे वयं युद्धे निर्जिता बलशालिना}
{अनेके निहतास्तत्र भूमौ पेतुः सुरोत्तमाः}% ५८

\twolineshloka
{वयं तु बहुभिः पुण्यैर्जीविता इह चागताः}
{शोणितेन सुसिक्ताङ्गाः क्षतपीडासमन्विताः}% ५९

\twolineshloka
{एतद्वाक्यं समाकर्ण्य सुराणां स पुरन्दरः}
{आदिदेश सुरान्सर्वान्महाबलसमन्वितान्}% ६०

\twolineshloka
{यात महाद्रोणगिरिं कपिं बद्धुं महाबलम्}
{बद्ध्वा नयत यूयं वै सुराणां रणपातकम्}% ६१

\twolineshloka
{इत्याज्ञप्ता ययुस्ते वै द्रोणं पर्वतसत्तमम्}
{यत्रास्ते बलवान्वीरो हनूमान्कपिसत्तमः}% ६२

\twolineshloka
{गत्वा ते प्राहरन्सर्वे हनूमन्तं महाबलम्}
{हनूमता ते निहता मुष्टिभिः करताडनैः}% ६३

\twolineshloka
{पतितास्ते क्षणात्तत्र रुधिरक्षतविग्रहाः}
{अन्ये पलायनपरा जग्मुस्ते त्रिदिवेश्वरम्}% ६४

\twolineshloka
{तच्छ्रुत्वा कुपितः शक्रः सर्वानमरसत्तमान्}
{आदिदेश महावीरं वानरेन्द्रं सुरोत्तमः}% ६५

\twolineshloka
{तदाज्ञप्ता ययुस्ते वै यत्र कीशेश्वरो बली}
{तान्सर्वानागतान्दृष्ट्वा जगाद कपिसत्तमः}% ६६

\twolineshloka
{मायां तु वीराः समरे संहर्तारं हि मां बलात्}
{नेष्यामि युष्मानधुना संयमिन्याः पुरोऽन्तिके}% ६७

\twolineshloka
{इत्युक्ता अपि ते सर्वे सन्नद्धाः प्राहरन्कपिम्}
{शस्त्रास्त्रैर्बहुधा मुक्तैर्महाबलसमन्विताः}% ६८

\twolineshloka
{केचिच्छूलैः परशुभिः केचित्खड्गैश्च पट्टिशैः}
{मुसलैः शक्तिभिः केचित्क्रोधेन कलुषीकृताः}% ६९

\twolineshloka
{स आहतोऽमरवरैर्विविधैरायुधैर्बली}
{शिलाभिस्ताञ्जघानाशु सर्वानमरसत्तमान्}% ७०

\twolineshloka
{केचित्पलाय्य आहुस्ते गताः शक्रसमीपकम्}
{तदुक्तं वाक्यमाकर्ण्य भयं प्राप सुराधिपः}% ७१

\twolineshloka
{बृहस्पतिं सुराध्यक्षं मन्त्रिणं स्वर्गवासिनाम्}
{पप्रच्छ सविधे गत्वा नत्वा सुरगुरुं वरम्}% ७२

\uvacha{इन्द्र उवाच}

\twolineshloka
{कोऽसौ यो वानरो द्रोणं नेतुं स्वामिन्समागतः}
{येन मे निहता वीरा अमराः शस्त्रधारिणः}% ७३

\uvacha{शेष उवाच}

\twolineshloka
{एतच्छ्रुत्वा तु तद्वाक्यमुक्तमाङ्गिरसो महान्}
{जगाद भयसंविग्नं तुरासाहं सुराधिपम्}% ७४

\uvacha{बृहस्पतिरुवाच}

\twolineshloka
{यो रावणमहन्सङ्ख्ये कुम्भकर्णमदीदहत्}
{येन ते वैरिणः सर्वे हतास्तस्यैव सेवकः}% ७५

\twolineshloka
{येन लङ्का सत्रिकूटा निर्दग्धा पुच्छवह्निना}
{अक्षश्च निहतो येन हनूमन्तमवेहि तम्}% ७६

\twolineshloka
{तेन सर्वे विनिहता द्रोणार्थमयमुद्यतः}
{हयमेधं महाराजः करोति बलिसत्तमः}% ७७

\twolineshloka
{तस्याश्वं शिवभक्तस्तु नृपो वीरमणिर्महान्}
{जहार तत्र समभूद्रणं सुरविमोहनम्}% ७८

\twolineshloka
{शिवेन निहताः सङ्ख्ये वीरा रामस्य भूरिशः}
{तान्वै जीवयितुं द्रोणं नेष्यत्येव महाबलः}% ७९

\twolineshloka
{नायं वर्षशतैर्जेयो भवता बलसंयुतः}
{तस्मात्प्रसादय कपिं देहि तत्रत्यमौषधम्}% ८०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे द्रोणगिरौ देवानां पराजयो नाम चतुश्चत्वारिंशत्तमोऽध्यायः॥४४॥

\sect{पञ्चचत्वारिंशत्तमोऽध्यायः 5.45}

\uvacha{शेष उवाच}

\twolineshloka
{गुरुभाषितमाकर्ण्य वृषपर्वरिपुः स्वराट्}
{ज्ञात्वा रामस्य कार्यार्थमागतं पवनात्मजम्}% १

\twolineshloka
{भयं तत्याज मनसि वानरात्समुपस्थितम्}
{जहर्ष चित्ते च भृशं वाचस्पतिमुवाच ह}% २

\uvacha{इन्द्र उवाच}

\twolineshloka
{कथं कार्यं सुराधीश द्रोणोऽयं नीयते यदि}
{देवानां जीवनं भूयः कथं स्यादिति मे वद}% ३

\twolineshloka
{इदानीं पवनोद्भूतं प्रसादय यथातथम्}
{रामः प्रीतिं परां याति देवानां च सुखं भवेत्}% ४

\twolineshloka
{देवाधिपस्य वचनं श्रुत्वा वाचस्पतिस्तदा}
{शक्रं तु पुरतः कृत्वा सर्वदेवैः परीवृतम्}% ५

\twolineshloka
{जगाम तत्र यत्रास्ते हनूमान्निर्भयः कपिः}
{गर्जति प्रसभं जित्वा सुरान्सर्वान्सुखासिनः}% ६

\twolineshloka
{ते गत्वा सन्निधौ तस्य बृहस्पतिपुरोगमाः}
{पेतुस्ते चरणौ नत्वा समीरतनुजस्य हि}% ७

\twolineshloka
{बृहस्पतिश्च तं वीरं जगाद प्रेरितोऽमुना}
{सुराधीशेन लोकस्य गुरुणा वदतां वरः}% ८

\twolineshloka
{अजानद्भिः कृतं कर्म देवैस्तव पराक्रमम्}
{श्रीरामचरणस्य त्वं सेवकोऽसि महामते}% ९

\twolineshloka
{किमर्थमयमारम्भः कथमत्र समागमः}
{तत्करिष्यामहे सर्वे सन्नतास्तव भाषितम्}% १०

\twolineshloka
{रोषं त्यक्त्वा कृपां कृत्वा देवाधीशं विलोकय}
{पवनात्मज दैत्यानां भयङ्करवपुर्दधत्}% ११

\uvacha{शेष उवाच}

\twolineshloka
{इत्थं भाषितमाकर्ण्य देवानां स गुरोर्वचः}
{उवाच देवान्सकलान्गुरुं चैव महयशाः}% १२

\twolineshloka
{राज्ञो वीरमणेः सङ्ख्ये हताः शर्वेण भूरिशः}
{भटास्तान्वै जीवयितुं द्रोणं नेष्यामि पर्वतम्}% १३

\twolineshloka
{तं ये निवारयिष्यन्ति स्ववीर्यबलदर्पिताः}
{तान्नेष्यामि क्षणादेव यमस्य सदनं प्रति}% १४

\twolineshloka
{तस्माद्वदत मे यूयं द्रोणं वाथ तदौषधम्}
{येन सञ्जीवयिष्यामि मृतान्वीरान्रणाङ्गणे}% १५

\uvacha{शेष उवाच}

\twolineshloka
{इति वाक्यं समाकर्ण्य वायुसूनोर्महात्मनः}
{ते सर्वे प्रणतिं गत्वा ददुः सञ्जीवनौषधम्}% १६

\twolineshloka
{ते प्रहृष्टा भयं त्यक्त्वा सुराः स्वर्गौकसः स्वयम्}
{ययुः सुरपतिं कृत्वा पुरः सौख्य समन्विताः}% १७

\twolineshloka
{हनुमान्भेषजं तत्तु समादायागतो रणम्}
{स्तुतः सर्वैः सुरगणैर्महाकर्मसमुत्सुकैः}% १८

\twolineshloka
{तमागतं हनूमन्तं वीक्ष्य सर्वेऽपि वैरिणः}
{साधुसाधुप्रशंसन्तमद्भुतं मेनिरे कपिम्}% १९

कपिः समागत्य महामुदायुतः

पुरो भटं पुष्कलमागतं मृतम्

\twolineshloka
{शिवेन संरक्षितमुग्रमण्डले}
{श्रीरामचित्तं सविधे जगाम ह}% २०

\twolineshloka
{सुमतिं च समाहूय मन्त्रिणं महतां मतम्}
{उवाच जीवयाम्यद्य सर्वान्वीरान्रणे मृतान्}% २१

\twolineshloka
{एवमुक्त्वा भेषजं तत्पुष्कलस्य महोरसि}
{शिरः कायेन सन्धाय जगाद वचनं शुभम्}% २२

\twolineshloka
{यद्यहं मनसा वाचा कर्मणा राघवं पतिम्}
{जानामि तर्हि एतेन भेषजेनाशु जीवतु}% २३

\twolineshloka
{इति वाक्यं यदा वक्ति तावत्पुष्कल उत्थितः}
{रणाङ्गणेऽदशद्रोषाद्दन्तान्वीरशिरोमणिः}% २४

\twolineshloka
{क्व गतो वीरभद्रोऽसौ मां सम्मूर्च्छ्य रणाङ्गणे}
{सद्योऽहं पातयाम्येनं क्वास्ति मे धनुरुत्तमम्}% २५

\twolineshloka
{इति तं भाषमाणं वै प्राह वीरं कपीन्द्रकः}
{धन्योऽसि वीर यद्भूयो वदस्येनं रणाङ्गणे}% २६

\twolineshloka
{त्वं हतो वीरभद्रेण रघुनाथप्रसादतः}
{पुनः सञ्जीवितोऽस्येहि शत्रुघ्नं याम मूर्च्छितम्}% २७

\twolineshloka
{इत्युक्त्वा प्रययौ तत्र सङ्ग्रामवरमूर्धनि}
{श्वसन्नास्ते स शत्रुघ्नः शिवबाणप्रपीडितः}% २८

\twolineshloka
{तत्र गत्वा समीपं तच्छत्रुघ्नस्य महात्मनः}
{निधाय भेषजं तस्य वक्षसि श्वासमागते}% २९

\twolineshloka
{उवाच हनुमांस्तं वै जीव शत्रुघ्नसत्तम}
{मूर्च्छितोऽसि रणे कस्मान्महाबलपराक्रम}% ३०

\twolineshloka
{यद्यहं ब्रह्मचर्यं च जन्मपर्यन्तमुद्यतः}
{पालयामि तदा वीरः शत्रुघ्नो जीवतु क्षणात्}% ३१

\twolineshloka
{उक्तमात्रेण तेनेदं जीवितः क्षणमात्रतः}
{क्व शिवः क्व शिवो यातो विहायरणमण्डलम्}% ३२

\twolineshloka
{अनेके निहताः सङ्ख्ये श्रीरुद्रेण पिनाकिना}
{ते सर्वे जीविता वीराः कपीन्द्रेण महात्मना}% ३३

\twolineshloka
{तदा सर्वे सुसन्नद्धा रोषपूरितमानसाः}
{स्वेस्वे रथे स्थिताः शत्रून्प्रययुः क्षतविग्रहाः}% ३४

\twolineshloka
{पुष्कलो वीरभद्रं तु चण्डं चैव कुशध्वजः}
{नन्दिनं हनुमान्वीरः शत्रुघ्नः सङ्गरे शिवम्}% ३५

\twolineshloka
{धनुर्विस्फारयन्तं तं शत्रुघ्नं बलिनां वरम्}
{सङ्ग्रामे शिवमाहूय तिष्ठन्तं प्रययौ नृपः}% ३६

\twolineshloka
{राजा वीरमणिर्वीरः शत्रुघ्नः समरे बली}
{अन्योन्यं चक्रतुर्युद्धं मुनिविस्मयकारकम्}% ३७

\twolineshloka
{राज्ञा च वीरमणिना रथा भग्नाः शताधिकाः}
{शत्रुघ्नस्य नरेन्द्रस्य तिलशः क्षणतो द्विज}% ३८

\twolineshloka
{तदा प्रकुपितोऽत्यन्तं शत्रुघ्नो रणमण्डले}
{आग्नेयास्त्रं मुमोचामुं दग्धुं सैन्यसमन्वितम्}% ३९

\twolineshloka
{दाहकं तन्महद्दृष्ट्वा महास्त्रं शत्रुमोचितम्}
{अत्यन्तं कुपितो राजा वारुणास्त्रं समाददे}% ४०

\twolineshloka
{वारुणास्त्रेण शीतार्तं वीक्ष्य रामानुजो बली}
{वायव्यास्त्रं मुमोचास्मै तेन वायुर्महानभूत्}% ४१

\twolineshloka
{वायुना संहता मेघा ययुस्ते सर्वतोदिशम्}
{इतस्ततो गताः सर्वे सैन्यं तत्सुखितं बभौ}% ४२

\twolineshloka
{सैन्ये पवनपीडार्ते नृपो वीरमतिर्महान्}
{पर्वतास्त्रं रिपूद्धारि जग्राह च शरासने}% ४३

\twolineshloka
{पर्वतैः स्तम्भितो वायुर्न चासर्पत सङ्गरे}
{तद्वीक्ष्य रामावरजो वज्रास्त्रं तु समाददे}% ४४

\twolineshloka
{वज्रास्त्रेण हताः सर्वे नगास्तु तिलशः कृताः}
{चूर्णतां प्रापुरेतस्मिन्रणे वीरवरार्चिते}% ४५

\twolineshloka
{वज्रास्त्रेण विदीर्णाङ्गा वीराः शोणितशोभिताः}
{बभूवुः समरप्रान्ते चित्रं समभवद्रणम्}% ४६

\twolineshloka
{तदा प्रकुपितोऽत्यन्तं राजा वीरमणिर्महान्}
{ब्रह्मास्त्रं चाप आधत्त वैरिदाहकमद्भुतम्}% ४७

\twolineshloka
{शत्रुघ्नः शरमादाय सस्मार सुमनोहरम्}
{अस्त्रं तद्योगिनीदत्तं सर्ववैरिविमोहनम्}% ४८

\twolineshloka
{ब्रह्मास्त्रं तत्करभ्रष्टमागतं वैरिणं प्रति}
{तावच्छत्रुघ्ननाम्ना तु तन्मुक्तं मोहनास्त्रकम्}% ४९

\twolineshloka
{मोहनास्त्रेण तद्ब्राह्मं द्विधाछिन्नं क्षणादिह}
{लग्नं राज्ञो हृदि क्षिप्रं मूर्च्छां सम्प्रापयन्नृपम्}% ५०

\twolineshloka
{ते बाणाः शतशो मुक्ताः शत्रुघ्नेन महीभृता}
{सर्वेपि मूर्च्छिता वीरा गणा रुद्रस्य ये पुनः}% ५१

\twolineshloka
{शिवस्य चरणोपस्थे मूढाः पेतुर्महीतले}
{तदा शिवः प्रकुपितो रथे तिष्ठन्ययौ नृपम्}% ५२

\twolineshloka
{शिवेन सहसा योद्धुं समायातो रणाङ्गणे}
{शत्रुघ्नः सज्जमात्तज्यं धनुः कृत्वा व्ययुद्ध्यत}% ५३

\twolineshloka
{तयोः समभवद्युद्धं घोरं वैरिविदारणम्}
{शस्त्रास्त्रैर्बहुधामुक्तैरादीपित दिगन्तरम्}% ५४

\twolineshloka
{अस्त्रप्रत्यस्त्रसङ्घातैस्ताडनप्रतिताडनैः}
{देवानामपि दैत्यानां नैतादृग्रणमण्डलम्}% ५५

\twolineshloka
{तदा व्याकुलितोऽत्यन्तं शत्रुघ्नः शिवसङ्गरे}
{सस्मार स्वामिनं तत्र पावनेरुपदेशतः}% ५६

\twolineshloka
{हा नाथ भ्रातरत्युग्रः शिवः प्राणापहारणम्}
{करोति धनुरुद्यम्य त्रायस्व रणमण्डले}% ५७

\twolineshloka
{अनेके दुःखपाथोधिं तीर्णा राम तवाख्यया}
{मामप्युद्धर दुःखस्थं रामराम कृपानिधे}% ५८

\twolineshloka
{इत्थं वक्ति यदा तावद्वीक्षितो रणमण्डले}
{नीलोत्पलदलश्यामो रामो राजीवलोचनः}% ५९

\twolineshloka
{मृगशृङ्गं कटौ धृत्वा दीक्षितं वपुरुद्वहन्}
{तं दृष्ट्वा विस्मयं प्राप शत्रुघ्नः समराङ्गणे}% ६०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे श्रीरामसमागमो नाम पञ्चचत्वारिंशत्तमोऽध्यायः॥४५॥

\sect{षट्चत्वारिंशत्तमोऽध्यायः 5.46}

\uvacha{शेष उवाच}

\twolineshloka
{आगतं वीक्ष्य श्रीरामं शत्रुघ्नः प्रणतार्तिहम्}
{भ्रातरं सकलाद्दुःखान्मुक्तोऽभूद्द्विजसत्तम}% १

\twolineshloka
{हनूमान्वीक्ष्य विभ्रान्तो रामस्य चरणौ मुदा}
{ववन्दे भक्तरक्षार्थमागतं निजगाद च}% २

\twolineshloka
{स्वामिंस्तवैतद्युक्तं तु स्वभक्तपरिपालनम्}
{यत्सङ्ग्रामे जितं सर्वं पाशबद्धममोचयः}% ३

\twolineshloka
{वयं त्विदानीं धन्या वै यद्द्रक्ष्यामो भवत्पदे}
{जेष्यामोऽरीन्क्षणादेव त्वत्कृपातो रघूद्वह}% ४

\uvacha{शेष उवाच}

\twolineshloka
{स्थाणुस्तदागतं रामं योगिनां ध्यानगोचरम्}
{पतित्वा पादयोर्विप्र जगाद प्रणताभयम्}% ५

\twolineshloka
{एकस्त्वं पुरुषः साक्षात्प्रकृतेः पर ईर्यसे}
{यः स्वांशकलया विश्वं सृजस्यवसि हंसि च}% ६

\twolineshloka
{अरूपस्त्वमशेषस्य जगतः कारणं परम्}
{एक एव त्रिधारूपं गृह्णासि कुहकान्वितः}% ७

\twolineshloka
{सृष्टौ विधातृरूपेण पालने स्वयमास च}
{प्रलये जगतः साक्षादहं शर्वाख्यतां गतः}% ८

\twolineshloka
{तव यत्परमेशस्य हयमेधक्रतुक्रिया}
{ब्रह्महत्यापनोदाय तद्विडम्बनमद्भुतम्}% ९

\twolineshloka
{यत्पादशौचममलं गङ्गाख्यं शिरसोऽन्तरा}
{वहामि पापशान्त्यर्थं तस्य ते पातकं कुतः}% १०

\twolineshloka
{मया बह्वपकाराय कृतं कर्म तव स्फुटम्}
{क्षम्यतां तत्कृपालो हि भवतो व्यवधायकम्}% ११

\twolineshloka
{किं करोमि मया सत्यपालनार्थमिदं कृतम्}
{जानन्प्रभावं भवतो भक्तरक्षार्थमागतः}% १२

\twolineshloka
{असौ पुरा उज्जयिन्यां महाकालनिकेतने}
{स्नात्वा शिप्राख्य सरिति तपस्तेपे महाद्भुतम्}% १३

\twolineshloka
{ततः प्रसन्नो जातोऽहं जगाद भूमिपं प्रति}
{याचस्वेति महाराज स वव्रे राज्यमद्भुतम्}% १४

\twolineshloka
{मया प्रोक्तं देवपुरे तव राज्यं भविष्यति}
{यावद्रामहयः पुर्यामागमिष्यति याज्ञिकः}% १५

\twolineshloka
{तावत्प्रभृत्यहं स्थास्ये तव रक्षार्थमुद्यतः}
{एतद्दत्तवरो राम किं करोमि स्वसत्यतः}% १६

\twolineshloka
{घृणितोऽस्म्यधुना राज्ञा सपुत्रपशुबान्धवः}
{हयं समर्प्यते पादसेवां राजा विधास्यति}% १७

\uvacha{शेष उवाच}

\twolineshloka
{इति वाक्यं समाकर्ण्य महेशस्य रघूत्तमः}
{उवाच धीरया वाचा कृपया पूर्णलोचनः}% १८

\uvacha{राम उवाच}

\twolineshloka
{देवानामयमेवास्ति धर्मो भक्तस्य पालनम्}
{त्वया साधुकृतं कर्म यद्भक्तो रक्षितोऽधुना}% १९

\twolineshloka
{ममासि हृदये शर्व भवतो हृदये त्वहम्}
{आवयोरन्तरं नास्ति मूढाः पश्यन्ति दुर्धियः}% २०

\twolineshloka
{ये भेदं विदधत्यद्धा आवयोरेकरूपयोः}
{कुम्भीपाकेषु पच्यन्ते नराः कल्पसहस्रकम्}% २१

\twolineshloka
{ये त्वद्भक्तास्त एवासन्मद्भक्ता धर्मसंयुताः}
{मद्भक्ता अपि भूयस्या भक्त्या तव नतिङ्कराः}% २२

\uvacha{शेष उवाच}

\twolineshloka
{इत्थं भाषितमाकर्ण्य शर्वो वीरमणिं नृपम्}
{मूर्च्छितं जीवयामास करस्पर्शादिना प्रभुः}% २३

\twolineshloka
{अन्यानपि सुतानस्य मूर्च्छिताञ्छरपीडितान्}
{जीवयामास स मृडः समर्थः प्रभुरीश्वरः}% २४

\twolineshloka
{सज्जं विधाय तं भूपं श्रीरामपदयोर्नतिम्}
{कारयामास भूतेशः पुत्रपौत्रैः परीवृतम्}% २५

\twolineshloka
{धन्यो राजा वीरमणिर्यो ददर्श रघूत्तमम्}
{योगिभिर्योगनिष्ठाभिर्दुष्प्रापमयुतायुतैः}% २६

\twolineshloka
{ते नत्वा रघुनाथं तं कृतार्थी कृतविग्रहाः}
{ब्रह्मादिभिः पूज्यतमा अभूवन्द्विजसत्तम}% २७

\twolineshloka
{शत्रुघ्न हनुमद्भ्यां च पुष्कलादिभिरुद्भटैः}
{परिष्टुताय रामाय ददौ राजा हयोत्तमम्}% २८

\twolineshloka
{राज्येन सहितं सर्वं सपुत्रपशुबान्धवम्}
{शर्वेण प्रेरितः प्रादाद्भूपो वीरमणिस्तदा}% २९

\twolineshloka
{ततो रामो नुतः सर्वैर्वैरिभिर्निजसेवकैः}
{शत्रुघ्नादिभिरत्यन्तमुत्सुकैश्च विशेषतः}% ३०

\twolineshloka
{रथे मणिमये तिष्ठन्बभूव स तिरोहितः}
{अन्तर्हिते रामभद्रे सर्वे प्रापुः सुविस्मयम्}% ३१

\twolineshloka
{मा जानीहि मनुष्यं तं रामं लोकैकवन्दितम्}
{जले स्थले च सर्वत्र वर्तते संस्थितः सदा}% ३२

\twolineshloka
{ततो वीरा अलं हृष्टा अन्योन्यं परिरेभिरे}
{तूर्यमङ्गलवादित्रैः सुमहानुत्सवोऽभवत्}% ३३

\twolineshloka
{ततो मुक्तो हयः सर्वैर्वीरैः शस्त्रास्त्रकोविदैः}
{सर्वैरनुगतः प्रीतैर्विस्मयेन समन्वितैः}% ३४

\twolineshloka
{शर्वः सत्यप्रतिज्ञश्च तमनुज्ञाप्य सेवकम्}
{श्रीरामं शरणं प्रोच्य याहि लोकैकदुर्ल्लभम्}% ३५

\twolineshloka
{स्वयमन्तर्हितस्तत्र प्रलयोत्पत्तिकारकः}
{कैलासमगमच्छर्वः सेवकैः परिशोभितः}% ३६

\twolineshloka
{भूपो वीरमणिर्ध्यायञ्छ्रीरामचरणोदजम्}
{शत्रुघ्नेन ययौ साकं बलिना बलसंयुतः}% ३७

\twolineshloka
{एतद्रामस्य चरितं ये शृण्वन्ति नरोत्तमाः}
{तेषां संसारजं दुःखं न भविष्यति कर्हिचित्}% ३८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे हयप्रस्थानं नाम षट्चत्वारिंशत्तमोऽध्यायः॥४६॥

\sect{सप्तचत्वारिंशत्तमोऽध्यायः 5.47}

\uvacha{शेष उवाच}

\twolineshloka
{हयो गतो हेमकूटं भारतान्ते ततो द्विज}
{अनेकभटसाहस्रै रक्षितो बद्धचामरः}% १

\twolineshloka
{यो वै विस्तरतो दैर्घ्याद्योजनानां समं ततः}
{अयुतेन सुशृङ्गैश्च राजतैः काञ्चनादिभिः}% २

\twolineshloka
{तत्रोद्यानं महच्छ्रेष्ठं पादपैः परिशोभितम्}
{शालैस्तालैस्तमालैश्च कर्णिकारैः समन्ततः}% ३

\twolineshloka
{हिन्तालैर्नागपुन्नागैः कोविदारैः सबिल्वकैः}
{चम्पकैर्बकुलैर्मेघैर्मदनैः कुटजादिभिः}% ४

\twolineshloka
{जातिकाभिर्यूथिकाभिर्नवमालिकया तथा}
{आम्रैर्माधवद्राक्षाभिर्दाडिमैः शोभितं वनम्}% ५

\twolineshloka
{अनेकपक्षिसङ्घुष्टं भ्रमरैर्निनदीकृतम्}
{मयूरकेकारवितं सर्वर्तुसुखदं हयः}% ६

\twolineshloka
{प्रविवेश स शत्रुघ्नो मनोवेगसमन्वितः}
{स्वर्णपत्रं विशाले स्वे भाले बिभ्रन्मनोहरम्}% ७

\twolineshloka
{गच्छतस्तस्य वाहस्य हयमेधक्रतोस्तदा}
{अकस्मादभवच्चित्रं तच्छृणुष्व द्विजोत्तम}% ८

\twolineshloka
{गात्रस्तम्भोऽभवत्तस्य न चचाल पथिस्थितः}
{हेमकूटइवाचाल्यो बभूव हयसत्तमः}% ९

\twolineshloka
{तदा तद्रक्षकाः सर्वे कशाघातान्वितेनिरे}
{तदाहतेऽपि न ययौ स्तब्धगात्रो हयोत्तमः}% १०

\twolineshloka
{शत्रुघ्नं सविधे गत्वा चुक्रुशुर्वाहरक्षकाः}
{स्वामिन्वयं न जानीमः किमभूद्धयसत्तमे}% ११

\twolineshloka
{गच्छतो वाहवर्यस्य मनोवेगस्य भूपते}
{आकस्मिकोऽभवत्तस्य गात्रस्तम्भो महामते}% १२

\twolineshloka
{कशाभिस्ताडितोऽस्माभिः परं तत्र चचाल न}
{एवं विचार्य यत्कर्म तत्कुरुष्व नृपोत्तम}% १३

\twolineshloka
{तदा विस्मयमापन्नो भूपतिः सह सैनिकैः}
{जगाम सहितः सर्वैर्हयस्य महतोऽन्तिके}% १४

\twolineshloka
{पुष्कलो बाहुना धृत्वा चरणौ तस्य भूतलात्}
{उत्पाटयामास तदा परं नो चेलतुस्ततः}% १५

\twolineshloka
{बलेन बलिनाक्रान्तो नाकम्पत हयस्तदा}
{हनूमांस्तं समुद्धर्तुं मतिं चक्रे महामनाः}% १६

\twolineshloka
{लाङ्गूलेन समावेष्ट्य बलेन बलिनां वरः}
{आचकर्ष बलाद्वाहं न चचाल तथापि सः}% १७

\twolineshloka
{तदोवाच कपिश्रेष्ठो हनूमान्विस्मयान्वितः}
{शत्रुघ्नं बलिनां श्रेष्ठं वीराणां परिशृण्वताम्}% १८

\twolineshloka
{मया द्रोणो लाङ्गुलेन लीलयोत्पाटितोऽधुना}
{परमत्र महाश्चर्यं कम्पते न हयोऽल्पकः}% १९

\twolineshloka
{दृष्टमत्र निदानं हि वीरैर्बलिभिरुद्धतैः}
{आकृष्टोऽपि न च स्थानाच्चचाल तिलमात्रतः}% २०

\twolineshloka
{कपिभाषितमाकर्ण्य शत्रुघ्नो विस्मयान्वितः}
{सुमतिं मन्त्रिणां श्रेष्ठमुवाच वदतां वरः}% २१

\uvacha{शत्रुघ्न उवाच}

\twolineshloka
{मन्त्रिन्किमभवद्वाहे स्तम्भनं वपुषोऽनघ}
{कोऽत्रोपायो विधेयः स्याद्येन वाहगतिर्भवेत्}% २२

\uvacha{सुमतिरुवाच}

\twolineshloka
{स्वामिन्कश्चिन्मुनिर्मृग्योऽखिलज्ञानविचक्षणः}
{देशोद्भवमहं जाने प्रत्यक्षं न परोक्षजम्}% २३

\uvacha{शेष उवाच}

\twolineshloka
{इति वाक्यं समाकर्ण्य सुमतेर्धर्मकोविदः}
{अन्वेषयामास मुनिं सेवकैः सह शोभनम्}% २४

\twolineshloka
{ते सर्वे सर्वतो गत्वा मुनिं धर्मविदं भटाः}
{व्यालोकयन्तः सर्वत्र न चापश्यन्मुनीश्वरम्}% २५

\twolineshloka
{एकस्त्वनुचरो विप्र गतो योजनमात्रतः}
{पूर्वस्यां दिशि चोद्युक्तः पश्यति स्म महाश्रमम्}% २६

\twolineshloka
{यत्र निर्वैरिणः सर्वे पशवो जनतास्तथा}
{गङ्गास्नानहताशेषकिल्बिषाः सुमनोहराः}% २७

\twolineshloka
{यत्र केचित्तपः श्रेष्ठं कुर्वन्ति स्म हुताशनैः}
{धूमैरधोमुखाः पत्रैर्वायुभिः स्वोदरम्भराः}% २८

\twolineshloka
{यत्राग्निहोत्रजो धूमः पवित्रयति सर्वदा}
{अनेकमुनिसंहृष्टो मुक्तपत्रलतोत्तमः}% २९

\twolineshloka
{तमाश्रमं मुनेर्ज्ञात्वा शौनकस्य मनोहरम्}
{न्यवेदयन्नृपायासौ विस्मयाविष्टचेतसे}% ३०

\twolineshloka
{तच्छ्रुत्वा हर्षितोऽत्यन्तं शत्रुघ्नः सह सेवकैः}
{हनूमत्पुष्कलाद्यैश्च सयुतोऽगात्तदाश्रमम्}% ३१

\twolineshloka
{तत्र वीक्ष्य मुनिश्रेष्ठं सम्यग्घुतहुताशनम्}
{प्रणम्य दण्डवत्तस्य चरणौ पापहारिणौ}% ३२

\twolineshloka
{तमागतं नृपं ज्ञात्वा शत्रुघ्नं बलिनां वरम्}
{अर्घ्यपाद्यादिकं चक्रे प्रीतस्तद्दर्शनादभूत्}% ३३

\twolineshloka
{सुखोपविष्टं विश्रान्तं नृपं प्राह मुनीश्वरः}
{किमर्थमटनं देव महत्पर्यटनं तव}% ३४

\twolineshloka
{त्वादृशाः पृथिवीं सर्वां नृपा वै न भ्रमन्ति चेत्}
{तदा दुष्टजनाः साधून्बाधन्ते विगतज्वरान्}% ३५

\twolineshloka
{कथयस्व महीपाल शत्रुघ्न बलिनां वर}
{सर्वं शुभायनो भूयात्तव पर्यटनादिकम्}% ३६

\uvacha{शेष उवाच}

\twolineshloka
{इत्युक्तवन्तं भूदेवं प्रत्युवाच महीश्वरः}
{गद्गद स्वरया वाण्या हर्षित स्वीयविग्रहः}% ३७

\uvacha{शत्रुघ्न उवाच}

\twolineshloka
{अकस्मादभवच्चित्रं रामाश्वस्य मनोहृतः}
{नातिदूरे त्वदावासात्तच्छृणुष्व विदांवर}% ३८

\twolineshloka
{उद्याने तव शोभाढ्ये यदृच्छातो हयो गतः}
{तत्प्रान्ते तस्य वाहस्य गात्रस्तम्भोऽभवत्क्षणात्}% ३९

\twolineshloka
{तदा मे बलिनो वीराः पुष्कलाद्या मदोत्कटाः}
{बलादाचकृषुर्वाहं न चचाल तथाप्यसौ}% ४०

\twolineshloka
{अस्मानपारदुःखाब्धौ मग्नान्प्रतितरिः स्मृतः}
{दैवाद्दृष्टः सुभाग्यैस्त्वं कथयस्व निदानकम्}% ४१

\uvacha{शेष उवाच}

\twolineshloka
{एवं पृष्टो मुनिवरः क्षणं दध्यौ महामतिः}
{ततः कारणसंयुक्तं विचारेण दधद्धयम्}% ४२

\twolineshloka
{क्षणात्तज्ज्ञानतां प्राप्य विस्मयोत्फुल्ललोचनः}
{जगाद स महीपालं दुःखितं संशयान्वितम्}% ४३

\uvacha{शौनक उवाच}

\twolineshloka
{शृणु राजन्प्रवक्ष्यामि हयस्तम्भस्य कारणम्}
{यच्छ्रुत्वा मुच्यते दुःखादतिचित्रकथानकम्}% ४४

\twolineshloka
{गौडदेशे महारण्ये कावेरीतीरभूषिते}
{वाडवः सात्वको नाम्ना चचार परमं तपः}% ४५

\twolineshloka
{एकाहं पयसः प्राशी दिनैकं वायुभक्षकः}
{दिनैकं तु निराहार एवं त्रिदिनमुन्नयेत्}% ४६

\twolineshloka
{एवं व्रते प्रवृत्तस्य कालः सर्वक्षयङ्करः}
{जग्राह स्वस्य दंष्ट्रायां मृतिं प्राप महाव्रती}% ४७

\twolineshloka
{विमाने सर्वशोभाढ्ये सर्वरत्नविभूषिते}
{अप्सरोभिः सह क्रीडन्ययौ मेरोः शिखास्थितौ}% ४८

\twolineshloka
{जम्बूनाममहावृक्षस्तत्र सेव्यरसोऽभवत्}
{नदी जाम्बवती संज्ञा स्वर्णद्रवसमन्विता}% ४९

\twolineshloka
{तस्यां मुनयइच्छाभिः क्रीडन्ते कुतुकान्विताः}
{अनेकतपसा पुण्याः सर्वसौख्यसमन्विताः}% ५०

\twolineshloka
{तत्रासौ स्वेच्छया क्रीडन्नप्सरोभिर्मुदान्वितः}
{प्रतीपमाचरत्तेषां स्वाभिमानमदोद्धतः}% ५१

\twolineshloka
{ततः शप्तः स मुनिभी राक्षसो भव दुर्मुखः}
{ततोऽतिदुःखितः प्राह मुनीन्विद्यातपोधनान्}% ५२

\twolineshloka
{अनुगृह्णन्तु मां सर्वे विप्रा यूयं कृपालवः}
{तदा तैरनुगृहीतो यदा रामहयं भवान्}% ५३

\twolineshloka
{स्तम्भयिष्यति वेगेन ततो रामकथाश्रुतिः}
{पश्चान्मुक्तिर्भवित्री ते शापादस्मात्सुदारुणात्}% ५४

\twolineshloka
{स प्रोक्तो मुनिभिर्देवो राक्षसत्वमितः प्रभो}
{स्तम्भयामास रामाश्वं मोचयानघकीर्तनैः}% ५५

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शापकीर्तनं नाम सप्तचत्वारिंशत्तमोऽध्यायः॥४७॥

\sect{अष्टचत्वारिंशत्तमोऽध्यायः 5.48}

\uvacha{शेष उवाच}

\twolineshloka
{इति प्रोक्तं तु मुनिना संश्रुत्य परवीरहा}
{विस्मयं मानयामास हृदि शौनकमब्रवीत्}% १

\uvacha{शत्रुघ्न उवाच}

\twolineshloka
{कर्मणो गहना वार्ता यया सात्वकनामधृत्}
{दिवं प्राप्तोऽपि महता कर्मणा राक्षसीकृतः}% २

\twolineshloka
{स्वामिन्वद महर्षे त्वं कर्मणां स्वगतिर्यथा}
{येन कर्मविपाकेन यादृशं नरकं भवेत्}% ३

\uvacha{शौनक उवाच}

\twolineshloka
{धन्योसि राघवश्रेष्ठ यत्ते मतिरियं शुभा}
{जानन्नपि हितार्थाय लोकानां त्वं ब्रवीषि भोः}% ४

\twolineshloka
{कथयामि विचित्राणां कर्मणां विविधा गतीः}
{ताः शृणुष्व महाराज यच्छ्रुत्वा मोक्षमाप्नुयात्}% ५

\twolineshloka
{परवित्तं परापत्यं कलत्रं पारकं च यः}
{बलात्कारेण गृह्णाति भोगबुद्ध्या च दुर्मतिः}% ६

\twolineshloka
{कालपाशेन सम्बद्धो यमदूतैर्महाबलैः}
{तामिस्रे पात्यते तावद्यावद्वर्षसहस्रकम्}% ७

\twolineshloka
{तत्र ताडनमुद्धूताः कुर्वन्ति यमकिङ्कराः}
{पापभोगेन सन्तप्तस्ततो योनिं तु शौकरीम्}% ८

\twolineshloka
{तत्र भुक्त्वा महादुःखं मानुषत्वं गमिष्यति}
{रोगादिचिह्नितं तत्र दुर्यशो ज्ञापकं स्वकम्}% ९

\twolineshloka
{भूतद्रोहं विधायैव केवलं स्वकुटुम्बकम्}
{पुष्णाति पापनिरतः सोऽन्धतामिस्रके पतेत्}% १०

\twolineshloka
{ये नरा इह जन्तूनां वधं कुर्वन्ति वै मृषा}
{ते रौरवे निपात्यन्ते भिद्यन्ते रुरुभी रुषा}% ११

\twolineshloka
{यः स्वोदरार्थे भूतानां वधमाचरति स्फुटम्}
{महारौरवसंज्ञे तु पात्यते स यमाज्ञया}% १२

\twolineshloka
{यो वै निजं तु जनकं ब्राह्मणं द्वेष्टि पापकृत्}
{कालसूत्रे महादुष्टे योजनायुतविस्तृते}% १३

\twolineshloka
{यावन्ति पशुरोमाणि गवां द्वेषं करोति यः}
{तावद्वर्षसहस्राणि पच्यते यमकिङ्करैः}% १४

\twolineshloka
{यो भूमौ भूपतिर्भूत्वा दण्डायोग्यं तु दण्डयेत्}
{करोति ब्राह्मणस्यापि देहदण्डं च लोलुपः}% १५

\twolineshloka
{स सूकरमुखैर्दुष्टैः पीड्यते यमकिङ्करैः}
{पश्चाद्दुष्टासु योनीषु जायते पापमुक्तये}% १६

\twolineshloka
{ब्राह्मणानां गवां ये तु द्रव्यं वृत्तं तथाल्पकम्}
{वृत्तिं वा गृह्णते मोहाल्लुम्पन्ति स्वबलान्नराः}% १७

\twolineshloka
{ते परत्रान्धकूपे च पात्यन्ते च महार्दिताः}
{योऽन्नं स्वयमुपाहृत्य मधुरं चात्तिलोलुपः}% १८

\twolineshloka
{न देवाय न सुहृदे ददाति रसनापरः}
{स पतत्येव नरके कृमिभोजनसंज्ञिते}% १९

\twolineshloka
{अनापदि नरो यस्तु हिरण्यादीन्यपाहरेत्}
{ब्रह्मस्वं वा महादुष्टे सन्दंशे नरके पतेत्}% २०

\twolineshloka
{यः स्वदेहं प्रपुष्णाति नान्यं जानाति मूढधीः}
{स पात्यते तैलतप्ते कुम्भीपाकेऽतिदारुणे}% २१

\twolineshloka
{यो नागम्यां स्त्रियं मोहाद्योषिद्भावाच्च कामयेत्}
{तं तया किङ्कराः सूर्म्या परिरम्भं च कुर्वते}% २२

\twolineshloka
{ये बलाद्वेदमर्यादां लुम्पन्ति स्वबलोद्धताः}
{ते वैतरण्यां पतिता मांसशोणितभक्षकाः}% २३

\twolineshloka
{वृषलद्यं यः स्त्रियं कृत्वा तया गार्हस्थ्यमाचरेत्}
{पूयोदे निपतत्येव महादुःखसमन्वितः}% २४

\twolineshloka
{ये दम्भमाश्रयन्ते वै धूर्ता लोकस्य वञ्चने}
{वैशसे नरके मूढाः पतन्ति यमताडिताः}% २५

\twolineshloka
{ये सवर्णां स्त्रियं मूढा रेतः स्वं पाययन्ति च}
{रेतःकुल्यासु ते पापा रेतःपानेषु तत्पराः}% २६

\twolineshloka
{ये चौरा वह्निदा दुष्टा गरदा ग्रामलुण्ठकाः}
{सारमेयादने ते वै पात्यन्ते पातकान्विताः}% २७

\twolineshloka
{कूटसाक्ष्यं वदत्यद्धा पुरुषः पापसम्भृतः}
{परकीयं तु द्रव्यं यो हरति प्रसभं बली}% २८

\twolineshloka
{सोऽवीचिनरके पापी अवाग्वक्त्रः पतत्यधः}
{तत्र दुःखं महद्भुक्त्वा पापिष्ठां योनिमाव्रजेत्}% २९

\twolineshloka
{यो नरो रसनास्वादात्सुरां पिबति मूढधीः}
{तं पाययन्ति लोहस्य रसं धर्मस्य किङ्कराः}% ३०

\twolineshloka
{यो गुरूनवमन्येत स्वविद्याचारदर्पितः}
{स मृतः पात्यते क्षारनरकेऽधोमुखः पुमान्}% ३१

\twolineshloka
{विश्वासघातं कुर्वन्ति ये नरा धर्मनिष्कृताः}
{शूलप्रोते च नरके पात्यन्ते बहुयातने}% ३२

\twolineshloka
{पिशुनो यो नरान्सर्वानुद्वेजयति वाक्यतः}
{दन्दशूके च पतितो दन्दशूकैः स दश्यते}% ३३

\twolineshloka
{एवं राजन्ननेके वै नरकाः पापकारिणाम्}
{पापं कृत्वा प्रयान्त्येते पीडां यान्ति सुदारुणाम्}% ३४

\twolineshloka
{यैर्न श्रुता रामकथा न परोपकृतिः कृता}
{तेषां सर्वाणि दुःखानि भवन्ति नरकान्तरे}% ३५

\twolineshloka
{अत्र यस्य सुखं स्वर्गे भूयात्तस्य इतीर्यते}
{ये दुःखिनो रोगयुता नरकादागताश्च ते}% ३६

\uvacha{शेष उवाच}

\twolineshloka
{एतच्छ्रुत्वा महीपालः कम्पमानः क्षणे क्षणे}
{पप्रच्छ भूयस्तं विप्रं सर्वसंशयनुत्तये}% ३७

\twolineshloka
{तत्तत्पापस्य चिह्नानि कथयस्व महामुने}
{केन पापेन किं चिह्नं भूलोके उपजायते}% ३८

\twolineshloka
{इति श्रुत्वा तु तद्वाक्यं मुनिः प्रोवाच भूपतिम्}
{शृणु राजन्प्रवक्ष्यामि चिह्नानि पापकारिणाम्}% ३९

\uvacha{शौनक उवाच}

\twolineshloka
{सुरापः श्यामदन्तश्च नरकान्ते प्रजायते}
{अभक्ष्यभक्षकारी च जायते गुल्मकोदरः}% ४०

\twolineshloka
{उदक्यावीक्षितं भुक्त्वा जायते कृमिलोदरः}
{श्वमार्जारादिसंस्पृष्टं भुक्त्वा दुर्गन्धिमान्भवेत्}% ४१

\twolineshloka
{अनिवेद्य सुरादिभ्यो भुञ्जानो जायते नरः}
{उदरे रोगवान्दुःखी महारोगप्रपीडितः}% ४२

\twolineshloka
{परान्नविघ्नकरणादजीर्णमभिजायते}
{मन्दोदराग्निर्भवति सति द्रव्ये कदन्नदः}% ४३

\twolineshloka
{विषदश्छर्दिरोगी स्यान्मार्गहा पादरोगवान्}
{पिशुनो नरकस्यान्ते जायते श्वासकासवान्}% ४४

\twolineshloka
{धूर्तोऽपस्माररोगी स्याच्छूली च परतापनः}
{दावाग्निदायकश्चैव रक्तातीसारवान्भवेत्}% ४५

\twolineshloka
{सुरालये जले वापि शकृत्क्षेपं करोति यः}
{गुदरोगो भवेत्तस्य पापरूपः सुदारुणः}% ४६

\twolineshloka
{गर्भपातनजा रोगाः क्षयमेहजलोदराः}
{प्रतिमा भङ्गकारी च अप्रतिष्ठश्च जायते}% ४७

\twolineshloka
{दुष्टवादी खण्डितः स्यात्खल्वाटः परनिन्दकः}
{सभायां पक्षपाती च जायते पक्षघातवान्}% ४८

\twolineshloka
{परोक्तहास्यकृत्काणः कुनखी विप्रहेमहृत्}
{तुन्दीवरी ताम्रचौरः कांस्यहृत्पुण्डरीकिकः}% ४९

\twolineshloka
{त्रपुहारी च पुरुषो जायते पिङ्गमूर्द्धजः}
{शीसहारी च पुरुषो जायते शीर्षरोगवान्}% ५०

\twolineshloka
{घृतचौरस्तु पुरुषो जायते नेत्ररोगवान्}
{लोहहारी च पुरुषो बर्बराङ्गः प्रजायते}% ५१

\twolineshloka
{चर्महारी च पुरुषो जायते मेदसा वृतः}
{मधुचौरस्तु पुरुषो जायते बस्तिगन्धवान्}% ५२

\twolineshloka
{तैलचौर्येण भवति नरः कण्ड्वातिपीडितः}
{आमान्नहरणाच्चैव दन्तहीनः प्रजायते}% ५३

\twolineshloka
{पक्वान्नहरणाच्चैव जिह्वारोगयुतो भवेत्}
{मातृगामी च पुरुषो जायते लिङ्गवर्जितः}% ५४

\twolineshloka
{गुरुजायाभिगमनान्मूत्रकृच्छ्रः प्रजायते}
{भगिनीं चैव गमने पीतकुष्ठः प्रजायते}% ५५

\twolineshloka
{स्वसुतागमने चैव रक्तकुष्ठः प्रजायते}
{भ्रातृभार्याभिगमने गुल्मकुष्ठः प्रजायते}% ५६

\twolineshloka
{स्वामिगम्यादिगमने जायते दद्रुमण्डलम्}
{विश्वस्तभार्यागमने गजचर्मा प्रजायते}% ५७

\twolineshloka
{पितृष्वस्रभिगमने दक्षिणाङ्गे व्रणी भवेत्}
{मातुलान्यास्तु गमने वामाङ्गे व्रणवान्भवेत्}% ५८

\twolineshloka
{पितृव्यपत्नीगमने कटौ कुष्ठः प्रजायते}
{मित्रभार्याभिगमने मृतभार्यः प्रजायते}% ५९

\twolineshloka
{स्वगोत्रस्त्रीप्रसङ्गेन जायते च भगन्दरः}
{तपस्विनीप्रसङ्गेन प्रमेहो जायते नरे}% ६०

\twolineshloka
{श्रोत्रियस्त्रीप्रसङ्गेन जायते नासिकाव्रणी}
{दीक्षितस्त्रीप्रसङ्गेन जायते दुष्टरक्तसृक्}% ६१

\twolineshloka
{स्वजातिजायागमने जायते हृदयव्रणी}
{जात्युन्नतस्त्रीगमने जायते मस्तकव्रणी}% ६२

\twolineshloka
{पशुयोनौ च गमनान्मूत्रघातः प्रजायते}
{एते दोषा नराणां स्युर्नरकान्ते न संशयः}% ६३

\twolineshloka
{स्त्रीणामपि भवन्त्येते तत्तत्पुरुषसङ्गमात्}
{एवं राजन्हि चिह्नानि कीर्तितानि सुपापिनाम्}% ६४

\twolineshloka
{दानपुण्यप्रसङ्गेन तीर्थादिक्रियया तथा}
{रामस्य चरितं श्रुत्वा तपसा वाक्षयं व्रजेत्}% ६५

\twolineshloka
{सर्वेषामेव पापानां हरिकीर्तिधुनी नृणाम्}
{क्षालयेत्पापिनां पङ्कं नात्र कार्या विचारणा}% ६६

\twolineshloka
{यो नावमन्येत हरिं तस्य यागाविधि श्रुताः}
{तीर्थान्यपि सुपुण्यानि पावितुं न क्षमाणि तम्}% ६७

\twolineshloka
{हसते कीर्त्यमानं यश्चरित्रं ज्ञानदुर्बलः}
{न तस्य नरकान्मुक्तिः कल्पान्तेऽपि भविष्यति}% ६८

\twolineshloka
{या हि राजन्विमोक्षार्थं हयस्यानुचरैः सह}
{श्रावय श्रीशचरितं यतो वाहगतिर्भवेत्}% ६९

\uvacha{शेष उवाच}

\twolineshloka
{इति श्रुत्वा प्रहृष्टोऽभूच्छत्रुघ्नः परवीरहा}
{प्रणम्य तं परिक्रम्य ययौ सेवकसंयुतः}% ७०

\twolineshloka
{तत्र गत्वा स हनुमान्हयवर्यस्य पार्श्वतः}
{उवाच रामचरितं महादुर्गतिनाशकम्}% ७१

\twolineshloka
{याहि देव विमानं स्वं रामकीर्तनपुण्यतः}
{स्वैरं चर स्वलोके त्वं मुक्तो भव कुयोनितः}% ७२

\twolineshloka
{इति वाक्यं समाकर्ण्य शत्रुघ्नो यावदास्थितः}
{तावद्ददर्श विमलं देवं वैमानिकं वरम्}% ७३

\twolineshloka
{स उवाच विमुक्तोऽहं रामकीर्तनसंश्रुतेः}
{यामि स्वं भवनं राजन्नाज्ञापय महामते}% ७४

\twolineshloka
{इत्युक्त्वा प्रययौ देवो विमाने स्वे परिस्थितः}
{तदा विस्मयमापुस्ते शत्रुघ्नेन सहानुगाः}% ७५

\twolineshloka
{ततो वाहो विनिर्मुक्तो गात्रस्तम्भाच्च भूतलात्}
{ययौ तद्विपिनं सर्वं भ्रमन्पक्षिसमाकुलम्}% ७६

॥इति श्रीपद्मपुराणे पातालखण्डे रामाश्वमेधे शेषवात्स्यायनसंवादे हयनिर्मुक्तिर्नामाष्टचत्वारिंशत्तमोऽध्यायः॥४८॥

\sect{एकोनपञ्चाशत्तमोऽध्यायः 5.49}

\uvacha{शेष उवाच}

\twolineshloka
{मासाः सप्ताभवंस्तस्य हयवर्यस्य हेलया}
{चरतो भारतं वर्षमनेकनृपपूरितम्}% १

\twolineshloka
{स पूजितो भूपवरैः परीत्य वरभारतम्}
{परीवृतो वीरवरैः शत्रुघ्नादिभिरुद्भटैः}% २

\twolineshloka
{स बभ्राम बहून्देशान्हिमालयसमीपतः}
{न कोपि तं निजग्राह हयं रामबलं स्मरन्}% ३

\twolineshloka
{अङ्गवङ्गकलिङ्गानां राजभिः संस्तुतो हयः}
{जगाम राज्ञो नगरे सुरथस्य मनोहरे}% ४

\twolineshloka
{कुण्डलं नाम नगरमदितेर्यत्र कुण्डलम्}
{कर्णयोः पतितं भूमौ हर्षभयसुकम्पयोः}% ५

\twolineshloka
{यत्र धर्मव्यतिक्रान्तिं न करोति कदापिना}
{श्रीरामस्मरणं प्रेम्णा करोति जनतान्वहम्}% ६

\twolineshloka
{अश्वत्थानां तु यत्रार्चा तुलस्याः प्रत्यहं नृभिः}
{क्रियते रघुनाथस्य सेवकैः पापवर्जितैः}% ७

\twolineshloka
{यत्र देवालया रम्या राघवप्रतिमायुताः}
{पूज्यन्ते प्रत्यहं शुद्धचित्तैः कपटवर्जितैः}% ८

\twolineshloka
{वाचि नाम हरेर्यत्र न वै कलहसङ्कथा}
{हृदि ध्यानं तु तस्यैव न च कामफलस्मृतिः}% ९

\twolineshloka
{देवनं यत्र रामस्य वार्त्ताभिः पूतदेहिनाम्}
{न जातुचिन्नृणामस्ति सत्यव्यसनमानिनाम्}% १०

\twolineshloka
{तस्मिन्वसति धर्मात्मा सुरथः सत्यवान्बली}
{रघुनाथपदस्मारहृष्टचित्तः परोन्मदः}% ११

\twolineshloka
{किं वर्णयामि रामस्य सेवकं सुरथं वरम्}
{यस्याशेषगुणा भूमौ विस्तृताः पावयन्त्यघम्}% १२

\twolineshloka
{सेवकास्तस्य भूपस्य पर्यटन्तः कदाचन}
{अपश्यन्हयमेधस्य हयं चन्दनचर्चितम्}% १३

\twolineshloka
{ते दृष्ट्वा विस्मयं प्राप्ता हयपत्रमलोकयन्}
{स्पष्टाक्षरसमायुक्तं चन्दनादिकचर्चितम्}% १४

\twolineshloka
{ज्ञात्वा रामेण सम्मुक्तं हयं नेत्रमनोहरम्}
{हृष्टा राज्ञे सभास्थाय कथयामासुरुत्सुकाः}% १५

\twolineshloka
{स्वामिन्नयोध्यानगरीपतिस्तस्यास्तु राघवः}
{हयमेधक्रतोर्योग्यो हयो मुक्तः परिभ्रमन्}% १६

\twolineshloka
{स ते पुरस्य निकटे प्राप्तः सेवकसंयुतः}
{गृहाण त्वं महाराज हयं तं सुमनोहरम्}% १७

\uvacha{शेष उवाच}

\twolineshloka
{इति श्रुत्वा निजप्रोक्तं वाक्यं हर्षपरिप्लुतः}
{उवाच वीरान्बलिनो मेघगम्भीरया गिरा}% १८

\uvacha{सुरथ उवाच}

\twolineshloka
{धन्या वयं राममुखं पश्यामः सह सेवकाः}
{ग्रहीष्यामि हयं तस्य भटकोटिपरीवृतम्}% १९

\twolineshloka
{तदा मोक्ष्यामि वाहं तं यदा रामः समाव्रजेत्}
{कृतार्थं मम भक्तस्य चिरं ध्यानरतस्य वै}% २०

\uvacha{शेष उवाच}

\twolineshloka
{इत्थमुक्त्वा महीपालः सेवकान्स्वयमादिशत्}
{गृह्णन्तु वाहं प्रसभं मोच्यो नाश्वोऽक्षिगोचरः}% २१

\twolineshloka
{अनेन सुमहाँल्लाभो भविष्यति तु मे मतम्}
{यद्रामचरणौ प्रेक्षे ब्रह्मशक्रादिदुर्ल्लभौ}% २२

\twolineshloka
{स एव धन्यः स्वजनः पुत्रो वा बान्धवोऽथवा}
{पशुर्वा वाहनं वापि रामाप्तिर्येन सम्भवेत्}% २३

\twolineshloka
{तस्माद्गृहीत्वा क्रत्वश्वं स्वर्णपत्रेण शोभितम्}
{बध्नन्तु वाजिशालायां कामवेगं मनोरमम्}% २४

\twolineshloka
{इत्युक्तास्ते ततो गत्वा वाहं रामस्य शोभितम्}
{गृहीत्वा तरसा राज्ञे ददुः सर्वं शुभाङ्गिनम्}% २५

\twolineshloka
{राजा प्राप्य मुदा चाश्वं रामस्य दनुजार्दनः}
{सेवकान्प्राह बलिनो धर्मकृत्यविचक्षणः}% २६

\twolineshloka
{वात्स्यायन महाबुद्धे शृणुष्वैकाग्रमानसः}
{न तस्य विषये कश्चित्परदाररतो नरः}% २७

\twolineshloka
{न परद्रव्यनिरतो न च कामेषु लम्पटः}
{न जिह्वाभिरतोन्मार्गे कीर्त्तयेद्रामकीर्तनात्}% २८

\twolineshloka
{यः सेवकान्नृपो वक्ति यूयं सेवार्थमागताः}
{कथयन्तु भवच्चेष्टां धर्मकर्मविशारदाः}% २९

\twolineshloka
{एकपत्नीव्रतधरा न परद्रव्यलोलुपाः}
{परापवादानिरता न च वेदोत्पथं गताः}% ३०

\twolineshloka
{श्रीरामस्मरणादीनि कुर्वन्ति प्रत्यहं भटाः}
{तानहं रामसेवार्थं रक्षाम्यन्तक कोपवान्}% ३१

\twolineshloka
{एतद्विरुद्धधर्माणो ये नराः पापसंयुताः}
{तानहं विषये मह्यं वासयामि न दुर्मतीन्}% ३२

\twolineshloka
{तस्य देशे न पापिष्ठाः पापं कुर्वन्ति मानसे}
{हरिध्यानहताशेष पातकामोदसंयुताः}% ३३

\twolineshloka
{यदैवमभवद्देशो राजा धर्मेण संयुतः}
{तदा तत्स्था नराः सर्वे मृता गच्छन्ति निर्वृतिम्}% ३४

\twolineshloka
{यमानुचरनिर्वेशो नाभवत्सौरथे पुरे}
{तदा यमो मुनेरूपं धृत्वा प्रागान्महीश्वरम्}% ३५

\twolineshloka
{वल्कलाम्बरधारी च जटाशोभितशीर्षकः}
{सुरथं तु सभामध्ये ददर्श हरिसेवकम्}% ३६

\twolineshloka
{तुलसीमस्तके यस्य वाचि नाम हरेः परम्}
{धर्मकर्मरतां वार्त्तां श्रावयन्तं निजाञ्जनान्}% ३७

\twolineshloka
{तदा मुनिं नृपो दृष्ट्वा तपोमूर्तिमिव स्थितम्}
{ववन्दे चरणौ तस्य पाद्यादिकमथाकरोत्}% ३८

\twolineshloka
{सुखोपविष्टं विश्रान्तं मुनिं प्राह नृपाग्रणीः}
{धन्यमद्य जनुर्मह्यं धन्यमद्य गृहं मम}% ३९

\twolineshloka
{कथाः कथयतान्मह्यं रामस्य विविधा वराः}
{याः शृण्वतां पापहानिर्भविष्यति पदे पदे}% ४०

\twolineshloka
{इत्थमुक्तं समाकर्ण्य जहास स मुनिर्भृशम्}
{दन्तान्प्रदर्शयन्सर्वांस्तालास्फालितपाणिकः}% ४१

\twolineshloka
{हसन्तं तं मुनिं प्राह हसने कारणं किमु}
{कथयस्व प्रसादेन यथा स्यान्मनसः सुखम्}% ४२

\twolineshloka
{ततो मुनिर्नृपं प्राह शृणु राजन्धियायुतः}
{यदहं तेऽभिधास्यामि स्मिते कारणमुत्तमम्}% ४३

\twolineshloka
{त्वया प्रोक्तं हरेः कीर्तिं कथयस्व ममाग्रतः}
{को हरिः कस्य वा कीर्तिः सर्वे कर्मवशा नराः}% ४४

\twolineshloka
{कर्मणा प्राप्यते स्वर्गः कर्मणा नरकं व्रजेत्}
{कर्मणैव भवेत्सर्वं पुत्रपौत्रादिकं बहु}% ४५

\twolineshloka
{शक्रः शतं क्रतूनां तु कृत्वागात्परमं पदम्}
{ब्रह्मापि कर्मणा लोकं प्राप्य सत्याख्यमद्भुतम्}% ४६

\twolineshloka
{अनेके कर्मणा सिद्धा मरुदादय ईशिनः}
{कुर्वन्ति भोगसौख्यं च अप्सरोगणसेविताः}% ४७

\twolineshloka
{तस्मात्कुरुष्व यज्ञादीन्यजस्व किल देवताः}
{यथा ते विमलाकीर्तिर्भविष्यति महीतले}% ४८

\twolineshloka
{इति श्रुत्वा तु तद्वाक्यं कोपक्षुभितमानसः}
{उवाच रामैकमना विप्रं कर्मविशारदम्}% ४९

\twolineshloka
{मा ब्रूहि कर्मणो वार्तां क्षयिष्णुफलदायिनीम्}
{गच्छ मन्नगरोपान्ताद्बहिर्लोकविगर्हितः}% ५०

\twolineshloka
{इन्द्रः पतिष्यति क्षिप्रं पतिष्यत्यपि पद्मजः}
{न पतिष्यन्ति मनुजा रामस्य भजनोत्सुकाः}% ५१

\twolineshloka
{पश्य ध्रुवं च प्रह्लादं बिभीषणमथाद्भुतम्}
{ये चान्ये रामभक्ता वै कदापि न पतन्ति ते}% ५२

\twolineshloka
{ये रामनिन्दका दुष्टास्तानि मे यमकिङ्कराः}
{ताडयिष्यन्ति लोहस्य मुद्गरैः पाशबन्धनैः}% ५३

\twolineshloka
{ब्राह्मणत्वाद्देहदण्डं न कुर्यां ते द्विजाधम}
{गच्छ गच्छ मदालोकात्ताडयिष्यामि चान्यथा}% ५४

\twolineshloka
{इत्थमुक्तवति श्रेष्ठे भूपे सुरथसंज्ञिते}
{सेवका बाहुना धृत्वा निष्कासयितुमुद्यताः}% ५५

\twolineshloka
{तदा यमो निजं रूपं धृत्वा लोकैकवन्दितम्}
{प्राह भूपं प्रतुष्टोऽस्मि याचस्व हरिसेवक}% ५६

\twolineshloka
{मया प्रलोभितो वाग्भिर्बह्वीभिरपि सुव्रत}
{चलितोसि न रामस्य सेवायाः साधुसेवितः}% ५७

\twolineshloka
{तदा प्रोवाच भूमीशो यमं दृष्ट्वा सुतोषितम्}
{उवाच यदि तुष्टोसि देहि मे वरमुत्तमम्}% ५८

\twolineshloka
{तावन्मम न वै मृत्युर्यावद्रामसमागमः}
{न भयं मे भवत्तो हि कदाचन हि धर्मराट्}% ५९

\twolineshloka
{तदोवाच यमो भूपमिदं तव भविष्यति}
{सर्वं त्वदीप्सितं तथ्यं करिष्यति रघोःपतिः}% ६०

\twolineshloka
{इत्युक्त्वान्तर्हितो धर्मो जगाम स्वपुरं प्रति}
{प्रशस्य तस्य चरितं हरिभक्तिपरात्मनः}% ६१

\twolineshloka
{स राजा धार्मिको रामसेवकः परया मुदा}
{गृहीत्वाश्वं प्रत्युवाच सेवकान्हरिसेवकान्}% ६२

\twolineshloka
{मया गृहीतो वाहोऽसौ राघवस्य महीपतेः}
{सज्जी भवन्तु सर्वत्र यूयं रणविशारदाः}% ६३

\twolineshloka
{इति प्रोक्तास्तु ते सर्वे भटा राज्ञो महाबलाः}
{सज्जीभूताः क्षणादेव सभायां जग्मुरुत्सुकाः}% ६४

\twolineshloka
{राज्ञो वीरा दशसुताश्चम्पको मोहकस्तथा}
{रिपुञ्जयोऽतिदुर्वारः प्रतापीबलमोदकः}% ६५

\twolineshloka
{हर्यक्षः सहदेवश्च भूरिदेवः सुतापनः}
{इति राज्ञो दश सुताः सज्जीभूता रणाङ्गणे}% ६६

\twolineshloka
{यातुमिच्छामकुर्वंस्ते महोत्साहसमन्विताः}
{राजापि स्वरथं चित्रं हेमशोभाविनिर्मितम्}% ६७

\twolineshloka
{आह्वयामास सुजवैर्वाजिभिः समलङ्कृतम्}
{रणोत्साहेन संयुक्तः सर्वसैन्यपरीवृतः}% ६८

\onelineshloka
{सभायां सेवकान्सर्वान्दिशन्नास्ते महीपतिः}% ६९

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथराज्ञा हयग्रहणं नाम एकोनपञ्चाशत्तमोऽध्यायः॥४९॥

\sect{पञ्चाशत्तमोऽध्यायः 5.50}

\uvacha{शेष उवाच}

\twolineshloka
{अथ रामानुजो वेगात्समागत्य स्वसेवकान्}
{पप्रच्छ कुत्र वाहोऽसौ याज्ञिकः सुमनोहरः}% १

\twolineshloka
{तदा ते वचनं प्रोचुः शत्रुघ्नं सुमहाबलाः}
{न जानीमो भटाः केचिद्धयं नीत्वा गताः पुरे}% २

\twolineshloka
{वयं च धिक्कृताः सर्वे बलिभी राजसेवकैः}
{अत्र प्रमाणं भगवानिति कर्तव्य तां प्रति}% ३

\twolineshloka
{तच्छ्रुत्वा वचनं तेषां शत्रुघ्नः कुपितो भृशम्}
{दशन्रोषात्स्वदशनाञ्जिह्वया लेलिहन्मुहुः}% ४

\twolineshloka
{उवाच वीरो मद्वाहं हृत्वा कुत्र गमिष्यसि}
{इदानीं पातये बाणैः पुरञ्जनसमन्वितम्}% ५

\twolineshloka
{इत्युक्त्वा सुमतिं प्राह कस्येदं पुटभेदनम्}
{को वर्ततेऽस्याधिपतिर्यो मे वाहमजीहरत्}% ६

\uvacha{शेष उवाच}

\twolineshloka
{इति वाक्यं समाकर्ण्य भूपतेः कोपसंयुतम्}
{जगाद मन्त्री सुगिरा स्फुटाक्षरसमन्वितम्}% ७

\twolineshloka
{विद्धीदं कुण्डलं नाम नगरं सुमनोहरम्}
{अस्मिन्वसति धर्मात्मा सुरथः क्षत्त्रियो बली}% ८

\twolineshloka
{नित्यं धर्मपरो रामचरणद्वन्द्वसेवकः}
{मनसा कर्मणा वाचा हनूमानिव सेवकः}% ९

\twolineshloka
{चरितान्यस्य शतशो वर्तन्ते धर्मकारिणः}
{महाबलपरीवारः सुरथः सर्वशोभनः}% १०

\twolineshloka
{महद्युद्धं भवेदत्र हृतश्चेद्वाहसत्तमः}
{अनेके प्रपतिष्यन्ति वीरा रणविशारदाः}% ११

\twolineshloka
{एवमुक्तं समाश्रुत्य शत्रुघ्नः सचिवं प्रति}
{उवाच पुनरप्येवं वचनं वदतां वरः}% १२

\uvacha{शत्रुघ्न उवाच}

\twolineshloka
{कथमत्र प्रकर्तव्यं रामाश्वोऽनेन चेद्धृतः}
{नायाति योद्धुं प्रबलं कटकं वीरसेवितम्}% १३

\uvacha{सुमतिरुवाच}

\twolineshloka
{दूतः प्रेष्यो महाराज राजानं प्रति वाग्मिकः}
{यद्वाक्येन समायाति बलेन बलिनां वरः}% १४

\twolineshloka
{नोचेदज्ञानतो वाहो धृतः केनापि मानिना}
{अर्पयिष्यति नः साधुमश्वं क्रतुवरं शुभम्}% १५

\twolineshloka
{इति श्रुत्वातु तद्वाक्यं शत्रुघ्नो बुद्धिमान्बली}
{अङ्गदं प्रत्युवाचेदं वचनं विनयान्वितम्}% १६

\uvacha{शत्रुघ्न उवाच}

\twolineshloka
{याहि त्वं निकटस्थे वै सुरथस्य महापुरे}
{दूतत्वेन ततो गत्वा प्रब्रूहि नृपतिं प्रति}% १७

\twolineshloka
{त्वया धृतो रामवाहो ज्ञानतोऽज्ञानतोपि वा}
{अर्पयतु न वा यातु प्रधनं वीरसंयुतम्}% १८

\twolineshloka
{रामस्य दौत्यं लङ्कायां रावणं प्रति यत्कृतम्}
{तथैव कुरु भूयिष्ठ बलसंयुतबुद्धिमन्}% १९

\uvacha{शेष उवाच}

\twolineshloka
{एतच्छ्रुत्वाङ्गदो वीर ओमिति प्रोच्य भूमिपम्}
{जगाम संसदो मध्ये वीरश्रेणिसमन्विते}% २०

\twolineshloka
{ददर्श सुरथं भूपं तुलसीमञ्जरीधरम्}
{रामभद्रं रसनया ब्रुवन्तं सेवकान्निजान्}% २१

\twolineshloka
{राजापि दृष्ट्वा प्लवगं मनोहरवपुर्धरम्}
{शत्रुघ्नदूतं मत्वापि वालिजं प्रत्यभाषत}% २२

\uvacha{सुरथ उवाच}

\twolineshloka
{प्लवगाधिप कस्मात्त्वमागतोऽत्र कथं भवान्}
{ब्रूहि मे कारणं सर्वं यथा ज्ञात्वा करोमि तत्}% २३

\uvacha{शेष उवाच}

\twolineshloka
{इति सम्भाषमाणं तं प्रत्युवाच कपीश्वरः}
{विस्मयंश्चेतसि भृशं रामसेवाकरं नृपम्}% २४

\twolineshloka
{जानीहि मां नृपश्रेष्ठ वालिपुत्रं हरीश्वरम्}
{शत्रुघ्नेन च दूतत्वे प्रेषितो भवतोऽन्तिकम्}% २५

\twolineshloka
{सेवकैः कैश्चिदागत्य धृतोऽश्वो मम साम्प्रतम्}
{अज्ञानतो महान्याय्यं कुर्वद्भिः सहसा नृप}% २६

\twolineshloka
{तमश्वं सह राज्येन सहपुत्रैर्मुदान्वितः}
{शत्रुघ्नं याहि चरणे पतित्वाशु प्रदेहि च}% २७

\twolineshloka
{नोचेच्छत्रुघ्ननिर्मुक्तनाराचैः क्षतविग्रहः}
{पृथ्वीतलमलं कुर्वञ्छयिष्यसि विशीर्षकः}% २८

\twolineshloka
{येन लङ्कापतिर्नाशं प्रापितो लीलया क्षणात्}
{तस्याश्वं यागयोग्यं तु हृत्वा कुत्र गमिष्यसि}% २९

\uvacha{शेष उवाच}

\twolineshloka
{इत्यादिभाषमाणं तं प्रत्युवाच महीश्वरः}
{सर्वं तथ्यं ब्रवीषि त्वं नानृतं तव भाषितम्}% ३०

\twolineshloka
{परं शृणुष्व मद्वाक्यं शत्रुघ्नपदसेवक}
{मया धृतो महानश्वो रामचन्द्रस्य धीमतः}% ३१

\twolineshloka
{न मोक्ष्ये सर्वथा वाहं शत्रुघ्नादिभयादहम्}
{चेद्रामः स्वयमागत्य दर्शनं दास्यते मम}% ३२

\twolineshloka
{तदाहं चरणौ नत्वा दास्यामि सुतसंयुतः}
{सर्वं राज्यं कुटुम्बं च धनं धान्यं बलं बहु}% ३३

\twolineshloka
{क्षत्त्रियाणामयं धर्मः स्वामिनापि विरुद्ध्यते}
{धर्मेण युद्धं तत्रापि रामदर्शनमिच्छता}% ३४

\twolineshloka
{शत्रुघ्नादीन्प्रवीरांस्तानधुनाहं क्षणादपि}
{जित्वा बध्नामि मद्गेहे नोचेद्रामः समाव्रजेत्}% ३५

\uvacha{शेष उवाच}

\twolineshloka
{इति श्रुत्वाङ्गदो धीमाञ्जहास नृपतिं तदा}
{उवाच च महद्वाक्यं महाधैर्यसमन्वितम्}% ३६

\uvacha{अङ्गद उवाच}

\twolineshloka
{बुद्धिहीनः प्रवदसि वृद्धत्वात्सागता तव}
{यत्त्वं शत्रुघ्ननृपतिं धिक्करोषि धिया बली}% ३७

\twolineshloka
{यो मान्धातृरिपुं दैत्यं लवणं लीलयावधीत्}
{येनानेके जिताः सङ्ख्ये वैरिणः प्रबलोद्धताः}% ३८

\twolineshloka
{विद्युन्माली हतो येन राक्षसः कामगे स्थितः}
{त्वं तं बध्नासि वीरेन्द्रं मतिहीनः प्रभासि मे}% ३९

\twolineshloka
{भ्रातृजो यस्य सुबली पुष्कलः परमास्त्रवित्}
{येन रुद्रगणः सङ्ख्ये वीरभद्रः सुतोषितः}% ४०

\twolineshloka
{वर्णयामि किमेतस्य पराक्रान्तिं बलोर्जिताम्}
{येन नास्ति समः पृथ्व्यां बलेन यशसा श्रिया}% ४१

\twolineshloka
{हनूमान्यस्य निकटे रघुनाथपदाब्जधीः}
{यस्यानेकानि कर्माणि भविष्यन्ति श्रुतानि ते}% ४२

\twolineshloka
{सत्रिकूटा राक्षसपूर्दग्धा येन क्षणाद्बलात्}
{अक्षो येन हतः पुत्रो राक्षसेन्द्रस्य दुर्मतेः}% ४३

\twolineshloka
{द्रोणो नाम गिरिर्येन पुच्छाग्रेण सदैवतः}
{आनीतो जीवनार्थं तु सैनिकानां मुहुर्मुहुः}% ४४

\twolineshloka
{जानाति रामश्चारित्रं नान्यो जानाति मूढधीः}
{यं कपीन्द्रं मनाक्स्वान्तान्न विस्मरति सेवकम्}% ४५

\twolineshloka
{सुग्रीवाद्याः कपीन्द्रा ये पृथ्वीं सर्वां ग्रसन्ति ये}
{ते शत्रुघ्नं नृपं सर्वे सेवन्ते प्रेक्षणोत्सुकाः}% ४६

\twolineshloka
{कुशध्वजो नीलरत्नो रिपुतापो महास्त्रवित्}
{प्रतापाग्र्यः सुबाहुश्च विमलः सुमदस्तथा}% ४७

\twolineshloka
{राजा वीरमणिः सत्ययुतो रामस्य सेवकः}
{एतेऽन्येपि नृपा भूमेः पतयः पर्युपासते}% ४८

\twolineshloka
{तत्र त्वं वीर जलधौ मशकः को भवानिति}
{तज्ज्ञात्वा गच्छ शत्रुघ्नं कृपालुं पुत्रकैर्युतः}% ४९

\twolineshloka
{वाहं समर्प्य गन्तासि रामं राजीवलोचनम्}
{दृष्ट्वा कृतार्थी कुरुषे स्वाङ्गानि जनुषा सह}% ५०

\uvacha{शेष उवाच}

\twolineshloka
{राजा प्रोवाच तं दूतं प्रब्रुवन्तमनेकधा}
{एतान्दर्शयसि क्षिप्रं सर्वे न ममगोचराः}% ५१

\twolineshloka
{यादृशं मद्बलं दूत तादृशं न हनूमतः}
{यो रामं पृष्ठतः कृत्वा प्रागाद्यागस्य पालने}% ५२

\twolineshloka
{यद्यहं मनसा वाचा कर्मणा कुतुकान्वितः}
{भजामि रामं तर्ह्याशु दर्शयिष्यति स्वां तनुम्}% ५३

\twolineshloka
{अन्यथा हनुमन्मुख्या वीरा बध्नन्तु मां बलात्}
{गृह्णन्तु वाहं तरसा रामभक्तिसमन्विताः}% ५४

\twolineshloka
{गच्छ त्वं नृप शत्रुघ्नं कथयस्व ममोदितम्}
{सज्जीभवन्तु सुभटा एष यामि रणे बली}% ५५

\twolineshloka
{स विचार्य यथायुक्तं करिष्यति रणाङ्गणे}
{मोचयन्तु महावाहं न वामा मा ददन्तु ते}% ५६

\uvacha{शेष उवाच}

\twolineshloka
{इति श्रुत्वास्मि तं कृत्वा ययौ वीरो यतो नृपः}
{गत्वा निवेदयामास यथोक्तं सुरथेन वै}% ५७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथदूतयोः संवादो नाम पञ्चाशत्तमोऽध्यायः॥५०॥

\sect{एकपञ्चाशत्तमोऽध्यायः 5.51}

\uvacha{शेष उवाच}

\twolineshloka
{तच्छ्रुत्वा भाषितं तस्य सुरथस्याङ्गदाननात्}
{सज्जीभूता रणे सर्वे रथस्था रणकोविदाः}% १

\twolineshloka
{पटहानां निनादोऽभूद्भेरीनादस्तथैव च}
{वीराणां गर्जनानादाः प्रादुर्भूता रणाङ्गणे}% २

\twolineshloka
{रथचीत्कारशब्देन गजानां बृंहितेन च}
{व्याप्तं तत्सकलं विश्वं दिवं यातो महारवः}% ३

\twolineshloka
{रणोत्साहेन संयुक्ता वीरा रणविशारदाः}
{कुर्वन्ति विविधान्नादान्कातरस्य भयङ्करान्}% ४

\twolineshloka
{एवं कोलाहले वृत्ते सुरथो नाम भूमिपः}
{स्वसुतैः सैनिकैश्चाथ वृतः प्रायाद्रणाङ्गणे}% ५

\twolineshloka
{गजैरथैर्हयैः पत्तिव्रजैः पूर्णां तु मेदिनीम्}
{कुर्वन्समुद्रइव तां प्लावयन्ददृशे भटैः}% ६

\twolineshloka
{शङ्खनादेन सङ्घुष्टं जयनादैस्तथैव च}
{वीक्ष्य तं प्रधनोद्युक्तं सुमतिं प्राह भूमिपः}% ७

\uvacha{शत्रुघ्न उवाच}

\twolineshloka
{एष राजा समायातो महासैन्यपरीवृतः}
{अत्र यत्कृत्यमस्माकं तद्वदस्व महामते}% ८

\uvacha{सुमतिरुवाच}

\twolineshloka
{योद्धव्यमत्र बहुभिर्वीरै रणविशारदैः}
{पुष्कलादिभिरत्युग्रैः सर्वशस्त्रास्त्रकोविदैः}% ९

\twolineshloka
{राज्ञा सह समीरस्य पुत्रः परमशौर्यवान्}
{युद्धं करोतु सुबलः परयुद्धविशारदः}% १०

\uvacha{शेष उवाच}

\twolineshloka
{इति ब्रूते महामात्यो यावत्तावन्नृपात्मजाः}
{रणाङ्गणे धनूंष्यद्धा स्फारयामासुरुद्धताः}% ११

\twolineshloka
{तान्वीक्ष्य योधाः सुबलाः पुष्कलाद्या रणोत्कटाः}
{अभिजग्मुः स्यन्दनैः स्वैर्धनुर्बाणकरा मताः}% १२

\twolineshloka
{चम्पकेन महावीरः पुष्कलः परमास्त्रवित्}
{द्वैरथेनैव युयुधे महावीरेण शालिना}% १३

\twolineshloka
{मोहकं योधयामास जानकिः स कुशध्वजः}
{रिपुञ्जयेन विमलो दुर्वारेण सुबाहुकः}% १४

\twolineshloka
{प्रतापिना प्रतापाग्र्यो बलमोदेन चाङ्गदः}
{हर्यक्षेण नीलरत्नः सहदेवेन सत्यवान्}% १५

\twolineshloka
{राजा वीरमणिर्भूरि देवेन युयुधे बली}
{असुतापेन चोग्राश्वो युयुधे बलसंयुतः}% १६

\twolineshloka
{द्वैरथं तु महद्युद्धमकुर्वन्युद्धकोविदाः}
{सर्वे शस्त्रास्त्रकुशलाः सर्वे युद्धविशारदाः}% १७

\twolineshloka
{एवं प्रवृत्ते सङ्ग्रामे सुरथस्य सुतैस्तदा}
{अत्यन्तं कदनं तत्र बभूव मुनिसत्तम}% १८

\twolineshloka
{पुष्कलश्चम्पकं प्राह किं नामासि नृपात्मज}
{धन्योसि यो मया सार्धं रणमध्यमुपेयिवान्}% १९

\twolineshloka
{इदानीं तिष्ठ किं यासि कथं ते जीवितं भवेत्}
{एहि युद्धं मया सार्धं सर्वशस्त्रास्त्रकोविद}% २०

\twolineshloka
{इत्यभिव्याहृतं तस्य श्रुत्वा राजात्मजो बली}
{जगाद पुष्कलं वीरो मेघगम्भीरया गिरा}% २१

\uvacha{चम्पक उवाच}

\twolineshloka
{न नाम्ना न कुलेनेदं युद्धमत्र भविष्यति}
{तथापि तव वक्ष्येऽहं स्वनामबलपूर्वकम्}% २२

\twolineshloka
{मम माता राघवेशो मत्पिता राघवः स्मृतः}
{मम बन्धू रामचन्द्र स्वःजनो मम राघवः}% २३

\twolineshloka
{मन्नाम रामदासश्च सदा रामस्य सेवकः}
{तारयिष्यति मां युद्धे रामो भक्तकृपाकरः}% २४

\twolineshloka
{लोकानां मतमास्थाय प्रब्रवीमि तवाधुना}
{सुरथस्य सुतश्चाहं माता वीरवतीमम}% २५

\twolineshloka
{मन्नामयो मधौ सर्वाञ्छोभनान्विदधाति वै}
{मधुपायंरसावा सन्त्यजन्ति मधुमोहिताः}% २६

\twolineshloka
{वर्णेन स्वर्णसदृशो मध्ये लिङ्गवपुर्धरः}
{तदाख्ययाभिधां वीर जानीहि मम मोहिनीम्}% २७

\twolineshloka
{युध्यस्व बाणैः प्रधनेन को जेतुं हि मां क्षमः}
{इदानीं दर्शयिष्यामि स्वपराक्रममद्भुतम्}% २८

\uvacha{शेष उवाच}

\twolineshloka
{इति श्रुत्वा महद्वाक्यं पुष्कलो हृदि तोषितः}
{तं दुर्जयं मन्यमानः शरान्मुञ्चन्रणेऽभवत्}% २९

\twolineshloka
{शरसङ्घं प्रमुञ्चन्तं कोटिधा पुष्कलं ययौ}
{चम्पकः कोपसंयुक्तो धनुः सज्यमथाकरोत्}% ३०

\twolineshloka
{मुमोच निशितान्बाणान्वैरिवृन्दविदारणान्}
{स्वनामचिह्नितान्स्वर्णपुङ्खभागसमन्वितान्}% ३१

\twolineshloka
{तांश्चिच्छेद महावीरः पुष्कलः प्रधनाङ्गणे}
{शरान्धकारं सर्वत्र मुञ्चन्बाणाञ्छिलाशितान्}% ३२

\twolineshloka
{स्वबाणच्छेदनं दृष्ट्वा कृतं वीरेण चम्पकः}
{आह्वयामास बलिनं पुष्कलं कोपपूरितः}% ३३

\twolineshloka
{मा प्रयाहि रणं त्यक्त्वेति ब्रुवन्समरे पुनः}
{पुष्कलं हृदये बाणैर्विव्याध दशभिस्त्वरन्}% ३४

\twolineshloka
{ते बाणाः पुष्कलस्याहो हृदये तीव्रवेगिनः}
{आगत्य सुभृशं लग्नाः शोणितं पपुरूर्जितम्}% ३५

\twolineshloka
{तैर्बाणैर्व्यथितो वीरः शरान्पञ्च समाददे}
{सुतीक्ष्णाग्रान्महाकोपाद्वारयन्पर्वतानिव}% ३६

\twolineshloka
{ते बाणास्तस्य बाणाश्च परस्परमथोर्जिताः}
{आकाशे रचिताश्छिन्नाः शतधा राजसूनुना}% ३७

\twolineshloka
{छित्त्वा बाणान्सुतीक्ष्णाग्रान्सुरथाङ्गोद्भवो बली}
{बाणाञ्छतं समाधत्त पुष्कलं ताडितुं हृदि}% ३८

\twolineshloka
{ते बाणाः शतधाच्छिन्नाः पुष्कलेन महात्मना}
{अपतन्समरोपान्ते शरवेगप्रपीडिताः}% ३९

\twolineshloka
{तदा तत्सुमहत्कर्म दृष्ट्वा राज्ञः सुतो बली}
{सहस्रेण शराणां च ताडयन्वक्षसि स्फुटम्}% ४०

\twolineshloka
{तानप्याशु प्रचिच्छेद पुष्कलः परमास्त्रवित्}
{पुनरप्याशु स्वे चापे समाधत्तायुतं शरान्}% ४१

\twolineshloka
{तानप्याशु प्रचिच्छेद पुष्कलः परमास्त्रवित्}
{ततोऽत्यतं प्रकुपितः शरवृष्टिमथाकरोत्}% ४२

\twolineshloka
{शरवृष्टिं समायान्तीं मत्वा चम्पक वीरहा}
{साधुसाधुप्रशंसन्तं पुष्कलं समताडयत्}% ४३

\twolineshloka
{पुष्कलश्चम्पकं दृष्ट्वा महावीर्यसमन्वितम्}
{ब्रह्मणोऽस्त्रसमाधत्त स्वे चापे सर्वशस्त्रवित्}% ४४

\twolineshloka
{तेन मुक्तं महाशस्त्रं प्रजज्वाल दिशो दश}
{खं रोदसी व्याप्य विश्वं प्रलयं कर्तुमुद्यतम्}% ४५

\twolineshloka
{चम्पको मुक्तमस्त्रं तद्दृष्ट्वा सर्वास्त्रकोविदः}
{तत्संहर्तुं तदेवास्त्रं मुमोच रिपुमुद्यतम्}% ४६

\twolineshloka
{द्वयोरेकतमं तेजः प्रलयं मेनिरे जनाः}
{सञ्जहार तदास्त्रास्त्रमेकीभूतं परास्त्रकम्}% ४७

\twolineshloka
{तत्कर्मचाद्भुतं दृष्ट्वा पुष्कलस्तिष्ठतिष्ठ च}
{ब्रुवञ्छरानमोघांस्तु चम्पकं स क्रुधाहनत्}% ४८

\twolineshloka
{चम्पकस्ताञ्छरान्मुक्तानगणय्य महामनाः}
{रामास्त्रं प्रमुमोचाथ पुष्कलं प्रति दारुणम्}% ४९

\twolineshloka
{तन्मुक्तमस्त्रमालोक्य चम्पकेन महात्मना}
{छेत्तुं यावन्मनश्चक्रे तावद्ग्रस्तः शरेण सः}% ५०

\twolineshloka
{बद्धश्चम्पकवीरेण रथे स्वे स्थापितः पुनः}
{पुरं प्रेषयितुं तावन्मनश्चक्रे महामनाः}% ५१

\twolineshloka
{हाहाकारो महानासीद्बद्धे पुष्कलसंज्ञिके}
{शत्रुघ्नं प्रययुर्योधाः पलायनपरायणाः}% ५२

\twolineshloka
{भग्नांस्तान्वीक्ष्य शत्रुघ्नो हनूमन्तमुवाच ह}
{केन वीरेण मे भग्नं बलं वीरैरलङ्कृतम्}% ५३

\twolineshloka
{तदोवाच महीनाथ पुष्कलं परवीरहा}
{बद्ध्वा नयति वीरोऽसौ चम्पकः स्वपदोद्धुरः}% ५४

\twolineshloka
{तस्येदृग्वाक्यमाकर्ण्य शत्रुघ्नः कोपसंयुतः}
{उवाच पवनोद्भूतं मोचयाशु नृपात्मजात्}% ५५

\twolineshloka
{महाबलः सुतश्चास्य बद्ध्वा यः पुष्कलं भटम्}
{तस्मान्मोचय वीराग्र्य कथं तिष्ठसि चाहवे}% ५६

\twolineshloka
{एतद्वाक्यं समाकर्ण्य हनूमानोमिति ब्रुवन्}
{जगाम तं मोचयितुं पुष्कलं चम्पकाद्भटात्}% ५७

\twolineshloka
{हनूमन्तमथालोक्य तं मोचयितुमागतम्}
{बाणैः शतैश्च साहस्रैर्जघान परकोपनः}% ५८

\twolineshloka
{बाणांस्तान्स बभञ्जाशु मुक्तांस्तेन महात्मना}
{पुनरप्येनमेवाशु बाणान्मुञ्चन्महानभूत्}% ५९

\twolineshloka
{तान्सर्वांश्चूर्णयामास नाराचान्वैरिमोचितान्}
{शालं करे समाधृत्य जघान नृपनन्दनम्}% ६०

\twolineshloka
{शालं तेन विनिर्मुक्तं तिलशः कृतवान्बली}
{गजो हनूमता मुक्तो नृपनन्दन मस्तके}% ६१

\twolineshloka
{सोऽप्याहतश्चम्पकेन मृतो भूमौ पपातसः}
{शिलाः सम्मोचयामास हनूमान्परमास्त्रवित्}% ६२

\twolineshloka
{चम्पकस्ताः शिलाः सर्वाः क्षणाच्चूर्णितवान्भृशम्}
{बाणयन्त्रिकया ब्रह्मन्महच्चित्रमभूदिदम्}% ६३

\twolineshloka
{स्वमुक्तास्ताः शिलाः सर्वाश्चूर्णिता वीक्ष्य मारुतिः}
{चुकोप हृदयेऽत्यतं बहुवीर्यमिति स्मरन्}% ६४

\twolineshloka
{आगत्य च करे धृत्वा नभस्युत्पतितः कपिः}
{तावद्ययौ नेत्रपथादुपरि क्षिप्रवेगवान्}% ६५

\twolineshloka
{चम्पकस्तं हनूमन्तं युयुधे नभसि स्थितः}
{बाहुयुद्धेन महता ताडितः कपिपुङ्गवः}% ६६

\twolineshloka
{चुकोप मानसे वीरो गर्वपर्वतदारुणः}
{पदा धृत्वा चम्पकं तं ताडयामास भूतले}% ६७

\twolineshloka
{ताडितोऽसौ कपीन्द्रेण क्षणादुत्थाय वेगवान्}
{हनूमन्तं तु लाङ्गूले धृत्वा बभ्राम सर्वतः}% ६८

\twolineshloka
{कपीन्द्रस्तद्बलं वीक्ष्य हसन्पादेऽग्रहीत्पुनः}
{भ्रामयित्वा शतगुणं गजोपस्थे ह्यपातयत्}% ६९

\twolineshloka
{पपात भूमौ सुबलो राजसूनुः स चम्पकः}
{मूर्च्छितो वीरभूषाढ्यमलङ्कुर्वन्रणाङ्गणम्}% ७०

\twolineshloka
{तदा हाहेति वै लोकाश्चुक्रुशुश्चम्पकानुगाः}
{पुष्कलं मोचयामास बद्धं चम्पकपाशतः}% ७१

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे पुष्कलमोचनं नामैकपञ्चाशत्तमोऽध्यायः॥५१॥

\sect{द्विपञ्चाशत्तमोऽध्यायः 5.52}

\uvacha{शेष उवाच}

\twolineshloka
{चम्पकं पतितं दृष्ट्वा सुरथः क्षत्रियो बली}
{पुत्रदुःखपरीताङ्गो जगाम स्यन्दने स्थितः}% १

\twolineshloka
{कपीन्द्रमाजुहावाथ सुरथः कोपसंयुतः}
{निःश्वासवेगं सम्मुञ्चन्महाबलसमन्वितः}% २

\twolineshloka
{आह्वयानं नृपं दृष्ट्वा निजं वीरः कपीश्वरः}
{जगाम तं महावीरो महावेगसमन्वितः}% ३

\twolineshloka
{तमागतं हनूमन्तं तृणीकुर्वं तमुद्भटान्}
{उवाच सुरथो राजा मेघगम्भीरसुस्वरः}% ४

\uvacha{सुरथ उवाच}

\twolineshloka
{धन्योसि कपिवर्य त्वं महाबलपराक्रमः}
{येन राममहत्कृत्यं कृतं राक्षसके पुरे}% ५

\twolineshloka
{त्वं रामचरणस्यासि सेवको भक्तिसंयुतः}
{त्वया वीरेण मत्पुत्रः पातितश्चम्पको बली}% ६

\twolineshloka
{इदानीं त्वां तु सम्बध्य गन्तास्मि नगरेमम}
{यत्नात्तिष्ठ कपीशेशसत्यमुक्तं मया स्मृतम्}% ७

\twolineshloka
{इति भाषितमाकर्ण्य सुरथस्य कपीश्वरः}
{उवाच धीरया वाण्या रणे वीरैकभूषिते}% ८

\uvacha{हनूमानुवाच}

\twolineshloka
{त्वं रामचरणस्मारी वयं रामस्य सेवकाः}
{बध्नासि चेन्मां प्रसभं मोचयिष्यति मत्प्रभुः}% ९

\twolineshloka
{कुरु वीर भवत्स्वान्तस्थितं सत्यं प्रतिश्रुतम्}
{रामं स्मरन्वै दुःखान्तं याति वेदा वदन्त्यदः}% १०

\uvacha{शेष उवाच}

\twolineshloka
{इति ब्रुवन्तं सुरथः प्रशस्य पवनात्मजम्}
{विव्याध बाणैर्बहुभिः शितैः शाणेन दारुणैः}% ११

\twolineshloka
{तान्मुक्तानगणय्याथ बाणाञ्छोणितपातिनः}
{करे जग्राह कोदण्डं सज्यं शरसमन्वितम्}% १२

\twolineshloka
{गृहीत्वा करयोश्चापं बभञ्ज कुपितः कपिः}
{चीत्कुर्वंस्त्रासयन्वीरान्नखैर्दीर्णान्सृजन्भटान्}% १३

\twolineshloka
{तेन भग्नं धनुर्दृष्ट्वा स्वकीयं गुणसंयुतम्}
{अपरं धनुरादत्त महद्गुणविशोभितम्}% १४

\twolineshloka
{तच्चापि जगृहे रोषात्कपिश्चापं बभञ्ज तत्}
{अन्यच्चापं समादत्त तद्बभञ्ज महाबलः}% १५

\twolineshloka
{तस्मिंश्चापे प्रभग्नेऽपि सोऽन्यद्धनुरुपाददत्}
{सोपि चापं बभञ्जाशु महावेगसमन्वितः}% १६

\twolineshloka
{एवं राज्ञस्तु चापानामशीतिर्विदलीकृता}
{क्षणे क्षणे महारोषात्कुर्वन्नादाननेकधा}% १७

\twolineshloka
{तदात्यन्तं प्रकुपितः शक्तिमुग्रामथाददे}
{शक्त्या स ताडितो वीरः पपात क्षणमुत्सुकः}% १८

\twolineshloka
{उत्थाय स्यन्दनं राज्ञो जग्राह कुपितो भृशम्}
{उड्डीनस्तं गृहीत्वा तु समुद्रमतिवेगतः}% १९

\twolineshloka
{तमुड्डीनं समालक्ष्य सुरथः परवीरहा}
{ताडयामास परिघैर्हृदि मारुतिमुद्यतम्}% २०

\twolineshloka
{मुक्तस्तेन रथो दूराच्चूर्णीभूतोऽभवत्क्षणात्}
{सोऽन्यरथं समारुह्य ययौ वेगात्समीरजम्}% २१

\twolineshloka
{हनूमांस्तद्रथं पुच्छे संवेष्ट्य प्रधनाङ्गणे}
{हयसारथिसंयुक्तं बभञ्ज सपताकिनम्}% २२

\twolineshloka
{अन्यं रथं समास्थाय ययौ राजा महाबलः}
{बभञ्ज तं रथं वेगान्मारुतिः कुपिताङ्गकः}% २३

\twolineshloka
{भग्नं तं स्यन्दनं वीक्ष्य सुरथोऽन्यसमाश्रितः}
{भग्नः स तेन सहसा हयसारथिसंयुतः}% २४

\twolineshloka
{एवमेकोनपञ्चाशद्रथा भग्ना हनूमता}
{तत्कर्म वीक्ष्य राजापि विसिस्माय ससैनिकः}% २५

\twolineshloka
{कुपितः प्राह कीशेन्द्रं धन्योसि पवनात्मज}
{पराक्रमन्निदं कर्म न कर्ता न करिष्यति}% २६

\twolineshloka
{क्षणमेकं प्रतीक्षस्व यावत्सज्यं धनुस्त्वहम्}
{करोमि पवनोद्भूत रामपादाब्जषट्पद}% २७

\twolineshloka
{इत्युक्त्वा चापमात्तज्यं कृत्वा रोषपरिप्लुतः}
{अस्त्रं पाशुपतं नाम सन्दधे शर उल्बणे}% २८

\twolineshloka
{ततो भूताश्च वेतालाः पिशाचा योगिनीमुखाः}
{प्रादुर्बभूवुः सहसा भीषयन्तः समीरजम्}% २९

\twolineshloka
{कपिः पाशुपतैरस्त्रैर्बद्धो लोकैरभीक्षितः}
{हाहेति च वदन्त्येते यावत्तावत्समीरजः}% ३०

\twolineshloka
{स्मृत्वा रामं स्वमनसा त्रोटयामास तत्क्षणात्}
{स मुक्तगात्रः सहसा युयुधे सुरथं नृपम्}% ३१

\twolineshloka
{तं मुक्तगात्रं संवीक्ष्य सुरथः परमास्त्रवित्}
{महाबलं मन्यमानो ब्राह्ममस्त्रं समाददे}% ३२

\twolineshloka
{मारुतिर्ब्राह्ममस्त्रं तु निजगाल हसन्बली}
{तन्निगीर्णं नृपो दृष्ट्वा रामं सस्मार भूमिपः}% ३३

\twolineshloka
{स्मृत्वा दाशरथिं रामं रामास्त्रं स्वशरासने}
{सन्धाय तं जगादेदं बद्धोसि कपिपुङ्गव}% ३४

\twolineshloka
{श्रुत्वा तत्प्रक्रमेद्यावत्तावद्बद्धो रणाङ्गणे}
{राज्ञा रामास्त्रतो वीरो हनूमान्रामसेवकः}% ३५

\twolineshloka
{उवाच भूपं हनुमान्किङ्करोमि महीभुज}
{मत्स्वाम्यस्त्रेण सम्बद्धो नान्येन प्राकृतेन वै}% ३६

\twolineshloka
{तन्मानयामिभूपालनयस्वस्वपुरम्प्रति}
{मोचयिष्यति मत्स्वामी आगत्य स दयानिधिः}% ३७

\twolineshloka
{बद्धे समीरजे क्रुद्धः पुष्कलो भूमिपं ययौ}
{तं पुष्कलं समायान्तं विव्याध वसुभिः शरैः}% ३८

\twolineshloka
{अनेकबाणसाहस्रैर्निजघान नृपं बली}
{राज्ञानेके शरास्तस्य च्छिन्नाः प्रधनमण्डले}% ३९

\twolineshloka
{एवं समरसङ्क्रुद्धे सुरथे पुष्कले तथा}
{बाणैर्व्याप्तं जगत्सर्वं स्थास्नुभूयश्चरिष्णु च}% ४०

\twolineshloka
{तेषां रणोद्यमं वीक्ष्य मुमुहुः सुरसैनिकाः}
{मानवानां तु का वार्ता क्षणात्त्रासं समीयुषाम्}% ४१

\twolineshloka
{अस्त्रप्रत्यस्त्रविगमैर्महामन्त्रपरिस्तुतैः}
{बभूव तुमुलं युद्धं वीराणां रोमहर्षणम्}% ४२

\twolineshloka
{तदा प्रकुपितो राजा नाराचं तु समाददे}
{छिन्नः स तु क्रुधा मुक्तैर्वत्सदन्तैः सभारतैः}% ४३

\twolineshloka
{छिन्ने तस्मिञ्छरे राजा कोपादन्यं समाददे}
{छिनत्ति यावत्स शरं तावल्लग्नो हृदि क्षतः}% ४४

\twolineshloka
{मूर्च्छां प्राप महातेजाः पुष्कलो महदद्भुतम्}
{युद्धं विधाय सुमहद्राज्ञा सह महामतिः}% ४५

\twolineshloka
{पुष्कले पतिते राजा शत्रुघ्नः शत्रुतापनः}
{सुरथं प्रति सङ्क्रुद्धो जगाम स्यन्दनस्थितः}% ४६

\twolineshloka
{उवाच सुरथं भूपं रामभ्राता महाबलः}
{त्वया महत्कृतं कर्म यद्बद्धः पवनात्मजः}% ४७

\twolineshloka
{पुष्कलोऽपि महावीरस्तथान्ये मम सैनिकाः}
{पातिताः प्रधने घोरे महाबलपराक्रमाः}% ४८

\twolineshloka
{इदानीं तिष्ठ मद्वीरान्पातयित्वा रणाङ्गणे}
{कुत्र यास्यसि भूमीश सहस्व मम सायकान्}% ४९

\twolineshloka
{इत्थमाश्रुत्य वीरस्य भाषितं सुरथो बली}
{जगाद रामपादाब्जं दधच्चेतसि शोभनम्}% ५०

\twolineshloka
{मया ते पातिताः सङ्ख्ये वीरा मारुतजोन्मुखाः}
{इदानीं पातयिष्यामि त्वामपि प्रधनाङ्गणे}% ५१

\twolineshloka
{स्मरस्व रामं यो वीरः स्वमागत्य प्ररक्षति}
{अन्यथा जीवितं नास्ति मत्पुरः शत्रुतापन}% ५२

\twolineshloka
{इत्युक्त्वा बाणसाहस्रैस्तं जघान महीपतिः}
{शत्रुघ्नं शरसङ्घातपञ्जरे न्यदधात्परम्}% ५३

\twolineshloka
{शत्रुघ्नः शरसङ्घातं मुञ्चन्तं वह्निदैवतम्}
{अस्त्रं मुमोच दाहार्थं शराणां नतपर्वणाम्}% ५४

\twolineshloka
{तदस्त्रं मुक्तमालोक्य राजा वै सुरथो महान्}
{वारुणास्त्रेण शमयन्विव्याध शरकोटिभिः}% ५५

\twolineshloka
{तदा तद्योगिनीदत्तमस्त्रं धनुषि सन्दधे}
{मोहनं सर्ववीराणां निद्राप्रापकमद्भुतम्}% ५६

\twolineshloka
{तन्मोहनं महास्त्रं स वीक्ष्य राजा हरिंस्मरन्}
{जगाद शत्रुघ्नमयं सर्वशस्त्रास्त्रकोविदः}% ५७

\twolineshloka
{मोहितस्य मम श्रीमद्रामस्य स्मरणेन ह}
{नान्यन्मोहनमाभाति ममापि भयतापदम्}% ५८

\twolineshloka
{इत्युक्तवति वीरे तु मुमोच स महास्त्रकम्}
{तेन बाणेन सञ्छिन्नं पपात रणमण्डले}% ५९

\twolineshloka
{तन्मोहनं महास्त्रं तु निष्फलं वीक्ष्य भूमिपे}
{अत्यन्तं विस्मयं प्राप्य बाणं धनुषि सन्दधे}% ६०

\twolineshloka
{लवणो येन निहतो महासुरविमर्दनः}
{तं बाणं चाप आधत्त घोरं कान्त्यानलप्रभम्}% ६१

\twolineshloka
{तं वीक्ष्य राजा प्रोवाच बाणोऽयमसतां हृदि}
{लगते रामभक्तस्य सम्मुखेऽपि न भात्यसौ}% ६२

\twolineshloka
{इत्येवं भाषमाणं तु बाणेनानेन शत्रुहा}
{विव्याध हृदये क्षिप्रं वह्निज्वालासमप्रभम्}% ६३

\twolineshloka
{तेन बाणेन दुःखार्तो महापीडासमन्वितः}
{रथोपस्थे क्षणं मूर्च्छामवाप परतापनः}% ६४

\twolineshloka
{स क्षणात्तां व्यथां तीर्त्वा जगाद रिपुमग्रतः}
{सहस्वैकं प्रहारं मे कुत्र यासि ममाग्रतः}% ६५

\twolineshloka
{एवमुक्त्वा महासङ्ख्ये बाणमाधत्त सायके}
{ज्वालामालापरीताङ्गं स्वर्णपुङ्खसमन्वितम्}% ६६

\twolineshloka
{स बाणो धनुषो मुक्तः शत्रुघ्नेन पथिस्थितः}
{छिन्नोऽप्यग्रफलेनाशु हृदये समपद्यत}% ६७

\twolineshloka
{तेन बाणेन सम्मूर्छ्य पपात स्यन्दनोपरि}
{ततो हाहाकृतं सैन्यं भग्नं सर्वं पराद्रवत्}% ६८

\twolineshloka
{सुरथो जयमापेदे सङ्ग्रामे रामसेवकः}
{दशवीरा दशसुतैर्मूर्च्छिताः पतिताः क्वचित्}% ६९

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुरथविजयो नाम द्विपञ्चाशत्तमोऽध्यायः॥५२॥

\sect{त्रिपञ्चाशत्तमोऽध्यायः 5.53}

\uvacha{शेष उवाच}

\twolineshloka
{सुग्रीवस्तु तत्कटकं भग्नं वीक्ष्य रणाङ्गणे}
{स्वामिनं मूर्च्छितं वापि ययौ योद्धुं नृपं प्रति}% १

\twolineshloka
{आगच्छ भूप सर्वान्नो मूर्च्छयित्वा कुतो भवान्}
{गच्छति क्षिप्रं मां देहि युद्धं रणविशारद}% २

\twolineshloka
{एवमुक्त्वा नगं कञ्चिद्विशालं शाखया युतम्}
{उत्पाट्य प्राहरत्तस्य मस्तके बलसंयुतः}% ३

\fourlineindentedshloka
{तेन प्रहारेण महाबलो नृपः}
{संवीक्ष्यसु ग्रीवमथो स्वचापे}
{बाणान्समाधाय शितान्सरोषा}
{ज्जघान वक्षस्यतिपौरुषो बली}% ४

\twolineshloka
{तान्बाणान्व्यधमत्सर्वान्सुग्रीवः सहसा हसन्}
{ताडयामास हृदये सुरथं सुमहाबलः}% ५

\twolineshloka
{पर्वतैः शिखरैश्चैव नगैर्द्विरदवर्ष्मभिः}
{वेगात्सन्ताडयामास दारयन्सुरथं नखैः}% ६

\twolineshloka
{तमप्याशु बबन्धास्त्राद्रामसंज्ञात्सुदारुणात्}
{बद्धः कपिवरो मेने सुरथं रामसेवकम्}% ७

\twolineshloka
{गजो यथायसमयीं शृङ्खलां पादलम्बिताम्}
{प्राप्य किञ्चिन्न वै कर्तुं शक्नोति स तथा ह्यभूत्}% ८

\twolineshloka
{जितं तेन महाराज्ञा सुरथेन सुपुत्रिणा}
{सर्वान्वीरान्रथे स्थाप्य ययौ स्वनगरं प्रति}% ९

\twolineshloka
{गत्वा सभायां सुमहान्बद्धं मारुतिमब्रवीत्}
{स्मर श्रीरघुनाथं त्वं दयालुं भक्तपालकम्}% १०

\twolineshloka
{यथा त्वां बन्धनात्सद्यो मोचयिष्यति सुष्ठुधीः}
{नान्यथायुतवर्षेण मोचयिष्यामि बन्धनात्}% ११

\fourlineindentedshloka
{इत्युक्तमाकर्ण्य समीरजस्तदा}
{सुबद्धमात्मानमवेक्ष्य वीरान्}
{सम्मूर्च्छिताञ्छत्रुशराभिघात -}
{पीडायुतान्बन्धनमुक्तये स्मरत्}% १२

\twolineshloka
{श्रीरामचन्द्रं रघुवंशजातं सीतापतिं पङ्कजपत्रनेत्रम्}
{स्वमुक्तये बन्धनतः कृपालुं सस्मार सर्वैः करणैर्विशोकैः}% १३

\uvacha{हनूमानुवाच}

हा नाथ हा नरवरोत्तम हा दयालो

सीतापते रुचिरकुन्तलशोभिवक्त्र

\twolineshloka
{भक्तार्तिदाहक मनोहररूपधारिन्}
{मां बन्धनात्सपदि मोचय मा विलम्बम्}% १४

सम्मोचितास्तु भवता गजपुङ्गवाद्याः

देवाश्च दानवकुलाग्नि सुदह्यमानाः

\twolineshloka
{तत्सुन्दरीशिरसिसंस्थितकेशबन्धः}
{सम्मोचितस्तु करुणालय मां स्मरस्व}% १५

त्वं यागकर्मनिरतोऽसि मुनीश्वरेन्द्रै

र्धर्मं विचारयसि भूमिपतीड्यपाद

\twolineshloka
{अत्राहमद्य सुरथेन विगाढपाश -}
{बद्धोस्मि मोचय महापुरुषाशु देव}% १६

नो मोचयस्यथ यदि स्मरणातिरेकात्

त्वं सर्वदेववरपूजितपादपद्म

\twolineshloka
{लोको भवन्तमिदमुल्लसितोऽहसिष्य -}
{त्तस्माद्विलम्बमिह माचर मोचयाशु}% १७

\twolineshloka
{इति श्रुत्वा जगन्नाथो रघुवीरः कृपानिधिः}
{भक्तं मोचयितुं प्रागात्पुष्पकेणाशुवेगिना}% १८

\twolineshloka
{लक्ष्मणेनानुगेनाथ भरतेन सुशोभितम्}
{मुनिवृन्दैर्व्यासमुख्यैः समेतं ददृशे कपिः}% १९

\twolineshloka
{तमागतं निजं नाथं वीक्ष्य भूपं समब्रवीत्}
{पश्य राजन्निजं मोक्तुमायातं कृपया हरिम्}% २०

\twolineshloka
{अनेके मोचिताः पूर्वं स्मरणात्सेवका निजाः}
{तथा मां पाशतो बद्धं सम्मोचयितुमागतः}% २१

\twolineshloka
{श्रीरामभद्रमायान्तं वीक्ष्यासौ सुरथः क्षणात्}
{नतीश्च शतशश्चक्रे भक्तिपूरपरिप्लुतः}% २२

\twolineshloka
{श्रीरामस्तं निजैर्दोर्भिः परिरेभे चतुर्भुजः}
{मूर्ध्नि सिञ्चन्नश्रुजलैर्हर्षाद्भक्तं स्वकं मुहुः}% २३

\twolineshloka
{उवाच धन्यदेहोऽसि महत्कर्म कृतं त्वया}
{कपीश्वरस्त्वया बद्धो हनूमान्सर्वतो बलः}% २४

\twolineshloka
{श्रीरामः कपिवर्यं तं मोचयामास बन्धनात्}
{मूर्छितांस्तान्भटान्सर्वान्वीक्ष्य दृष्ट्या स्वजीवयत्}% २५

\twolineshloka
{ते मूर्च्छां तत्यजुर्दृष्टा रामेण सुरसेविना}
{उत्थिता ददृशुः श्रीमद्रामचन्द्रं मनोरमम्}% २६

\twolineshloka
{प्रणतास्ते रघुपतिं तेन पृष्टा अनामयम्}
{सुखीभूता नृपं प्रोचुः सर्वं स्वकुशलं नृपाः}% २७

\twolineshloka
{सुरथो वीक्ष्य रामं च कृपार्थं सेवकात्मनः}
{आगतं सकलं राज्यं सहयं सुमुदार्पयत्}% २८

अनेकवरिवस्याभिः श्रीरामं समतोषयत्

\twolineshloka
{कथयामास मेऽन्याय्यं कृतं ते क्षम राघव}
{श्रीरामस्तमुवाचाथ कृतं ते वाहरक्षणम्}% २९

\twolineshloka
{क्षत्त्रियाणामयं धर्मः स्वामिना सह युद्ध्यते}
{त्वया साधुकृतं कर्म रणे वीराः प्रतोषिताः}% ३०

\twolineshloka
{इत्युक्तवन्तं नृहरिं पूजयन्ससुतोऽभवत्}
{श्रीरामस्त्रिदिनं स्थित्वा ययौ तमनुमन्त्र्य च}% ३१

\twolineshloka
{कामगेन विमानेन मुनिभिः सहितो महान्}
{तं दृष्ट्वा विस्मितास्तस्य कथाश्चक्रुर्मनोहराः}% ३२

\twolineshloka
{चम्पकं स्वपुरे स्थाप्य सुरथः क्षत्रियो बली}
{शत्रुघ्नेन समं यातुं मनश्चक्रे महाबलः}% ३३

\twolineshloka
{शत्रुघ्नः स्वहयं प्राप्य भेरीनादानकारयत्}
{शङ्खनादान्बहुविधान्सर्वत्र समवादयत्}% ३४

\twolineshloka
{सुरथेन समं वीरो यज्ञवाहममूमुचत्}
{स बभ्रामापरान्देशान्न कोपि जगृहे बली}% ३५

\twolineshloka
{यत्रयत्र गतो वाहस्तत्रतत्र परिभ्रमन्}
{सैन्येन महता यातः शत्रुघ्नः सुरथेन च}% ३६

\twolineshloka
{कदाचिज्जाह्नवीतीरे वाल्मीकेराश्रमं वरम्}
{गतो मुनिवरैर्जुष्टं प्रातर्धूमेन चिह्नितम्}% ३७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रघुनाथसमागमो नाम त्रिपञ्चाशत्तमोऽध्यायः॥५३॥

\sect{चतुःपञ्चाशत्तमोऽध्यायः 5.54}

\uvacha{शेष उवाच}

\twolineshloka
{गतः प्रातःक्रियां कर्तुं समिधस्तत्क्रियार्हकाः}
{आनेतुं जानकीसूनुर्वृतो मुनिसुतैर्लवः}% १

\twolineshloka
{ददर्श तत्र यज्ञाश्वं स्वर्णपत्रेण चिह्नितम्}
{कुङ्कुमागरुकस्तूरी दिव्यगन्धेन वासितम्}% २

\twolineshloka
{विलोक्य जातकुतुको मुनिपुत्रानुवाच सः}
{अर्वा कस्य मनोवेगः प्राप्तो दैवान्मदाश्रमम्}% ३

\twolineshloka
{आगच्छन्तु मया सार्धं प्रेक्षन्तां मा भयं कृथाः}
{इत्युक्त्वा स लवस्तूर्णं वाहस्य निकटे गतः}% ४

\twolineshloka
{स रराज समीपस्थो वाहस्य रघुवंशजः}
{धनुर्बाणधरः स्कन्धे जयन्त इव दुर्जयः}% ५

\twolineshloka
{गत्वा मुनिसुतैः सार्धं वाचयामास पत्रकम्}
{भालस्थितं स्पष्टवर्णराजिराजितमुत्तमम्}% ६

\twolineshloka
{विवस्वतो महान्वंशः सर्वलोकेषु विश्रुतः}
{यत्र कोपि पराबाधी न परद्रव्यलम्पटः}% ७

\twolineshloka
{सूर्यवंशध्वजो धन्वी धनुर्दीक्षा गुरुर्गुरुः}
{यं देवाः सामराः सर्वे नमन्ति मणिमौलिभिः}% ८

\twolineshloka
{तस्यात्मजो वीर बलदर्पहारी रघूद्वहः}
{रामचन्द्रो महाभागः सर्वशूरशिरोमणिः}% ९

\twolineshloka
{तन्माता कोशलनृपपुत्रीरत्नसमुद्भवा}
{तस्याः कुक्षिभवं रत्नं रामः शत्रुक्षयङ्करः}% १०

\twolineshloka
{करोति हयमेधं स ब्राह्मणेन सुशिक्षितः}
{रावणाभिधविप्रेन्द्र वधपापापनुत्तये}% ११

\twolineshloka
{मोचितस्तेन वाहानां मुख्योऽसौ याज्ञिको हयः}
{महाबलपरीवारो परिखाभिः सुरक्षितः}% १२

\twolineshloka
{तद्रक्षकोऽस्ति मद्भ्राता शत्रुघ्नो लवणान्तकः}
{हस्त्यश्वरथपादातसङ्घसेनासमन्वितः}% १३

\twolineshloka
{यस्य राज्ञ इति श्रेष्ठो मानो जायेत्स्वकान्मदात्}
{शूरा वयं धनुर्धारि श्रेष्ठा वयमिहोत्कटाः}% १४

\twolineshloka
{ते गृह्णन्तु बलाद्वाहं रत्नमालाविभूषितम्}
{मनोवेगं कामजवं सर्वगत्याधिभास्वरम्}% १५

\twolineshloka
{ततो मोचयिता भ्राता शत्रुघ्नो लीलया हठात्}
{शरासनविनिर्मुक्त वत्सदन्तकृतव्यथात्}% १६

ये क्षत्रियाः क्षत्रियकन्यकायां

जाताश्च सत्क्षेत्रकुलेषु सत्सु

\twolineshloka
{गृह्णन्तु ते तद्विपरीतदेहा}
{नमन्तु राज्यं रघवे निवेद्य}% १७

\twolineshloka
{इति संवाच्य कुपितो लवः शस्त्रधनुर्धरः}
{उवाच मुनिपुत्रांस्तान्रोषगद्गदभाषितः}% १८

\twolineshloka
{पश्यत क्षिप्रमेतस्य धृष्टत्वं क्षत्रियस्य वै}
{लिलेख यो भालपत्रे स्वप्रतापबलं नृपः}% १९

\twolineshloka
{कोऽसौ रामः कः शत्रुघ्नः कीटाः स्वल्पबलाश्रिताः}
{क्षत्रियाणां कुले जाता एते न वयमुत्तमाः}% २०

\twolineshloka
{एतस्य वीरसूर्माता जानकी न कुशप्रसूः}
{या रत्नं कुशसंज्ञं तु दधाराग्निमिवारणिः}% २१

\twolineshloka
{इदानीं क्षत्रियत्वादि दर्शयिष्यामि सर्वतः}
{यदि क्षत्रियभूरेष भविष्यति च शत्रुहा}% २२

\twolineshloka
{गृहीष्यति मया बद्धं वाहं यज्ञक्रियोचितम्}
{नोचेत्क्षत्रत्वमुन्मुच्य कुशस्य चरणार्चकः}% २३

\twolineshloka
{अधुना मद्धनुर्मुक्तैः शरैः सुप्तो भविष्यति}
{अन्ये ये च महावीरा रणमण्डलभूषणाः}% २४

\twolineshloka
{इत्यादिवाक्यमुच्चार्य लवो जग्राह तं हयम्}
{तृणीकृत्य नृपान्सर्वांश्चापबाणधरो वरः}% २५

\twolineshloka
{तदा मुनिसुताः प्रोचुर्लवं हयजिहीर्षकम्}
{अयोध्यानृपती रामो महाबलपराक्रमः}% २६

\twolineshloka
{तस्य वाहं न गृह्णाति शक्रोऽपि स्वबलोद्धतः}
{मा गृहाण शृणुष्वेदं मद्वाक्यं हितसंयुतम्}% २७

\twolineshloka
{इत्युक्तं स श्रुतौ धृत्वा जगाद स द्विजात्मजान्}
{यूयं बलं न जानीथ क्षत्रियाणां द्विजोत्तमाः}% २८

\twolineshloka
{क्षत्रिया वीर्यशौण्डीर्या द्विजा भोजनशालिनः}
{तस्माद्यूयं गृहे गत्वा भुञ्जन्तु जननी हृतम्}% २९

\twolineshloka
{इत्युक्तास्तेऽभवंस्तूष्णीं प्रेक्षन्तस्तत्पराक्रमम्}
{लवस्य मुनिपुत्रास्ते सन्तस्थुर्दूरतो बहिः}% ३०

\twolineshloka
{एवं व्यतिकरे वृत्ते सेवकास्तस्य भूपतेः}
{आयातास्तं हयं बद्धं दृष्ट्वा प्रोचुस्तदा लवम्}% ३१

\twolineshloka
{बबन्ध को हयमहो रुष्टः कस्य च धर्मराट्}
{को बाणव्रजमध्यस्थः प्राप्स्यते परमां व्यथाम्}% ३२

\twolineshloka
{तदा लवो जगादाशु मया बद्धोऽश्व उत्तमः}
{यो मोचयति तस्याशु रुष्टो भ्राता कुशो महान्}% ३३

\twolineshloka
{यमः करिष्यति किमु ह्यागतोऽपि स्वयं प्रभुः}
{नत्वा गमिष्यति क्षिप्रं शरवृष्ट्या सुतोषितः}% ३४

\uvacha{शेष उवाच}

\twolineshloka
{इति वाक्यं समाकर्ण्य बालोयमिति तेब्रुवन्}
{समागता मोचयितुं हयं बद्धं तु ये हरेः}% ३५

\twolineshloka
{तान्वैमोचयितुं प्राप्ताञ्छत्रुघ्नस्य च सेवकान्}
{कोदण्डं करयोर्धृत्वा क्षुरप्रान्सममूमुचत्}% ३६

\twolineshloka
{ते छिन्नबाहवः शोकाच्छत्रुघ्नं प्रतिसङ्गताः}
{पृष्टास्ते जगदुः सर्वे लवात्स्वभुजकृन्तनम्}% ३७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवेन हयबन्धनं नाम चतुःपञ्चाशत्तमोऽध्यायः॥५४॥

\sect{पञ्चपञ्चाशत्तमोऽध्यायः 5.55}

\uvacha{व्यास उवाच}

\twolineshloka
{एतां श्रुत्वा कथां रम्यां लवस्य बलिनो मुनिः}
{संशयानः पर्यपृच्छन्नागं दशशताननम्}% १

\uvacha{श्रीवात्स्यायन उवाच}

\twolineshloka
{त्वयोक्तं तु पुरा रामः सीतामेकाकिनीं वने}
{रजकस्य दुरुक्त्यासौ तत्याज महि लोलुपः}% २

\twolineshloka
{जानक्यां क्व सुतौ जातौ क्व धनुर्धरतां गतौ}
{कथं च शिक्षिता विद्या यो रामहयमाहरत्}% ३

\uvacha{व्यास उवाच}

\twolineshloka
{इति श्रुत्वा मुनेर्वाक्यं शेषो नागो महामतिः}
{प्रशस्य विप्रं जगदे रामचारित्रमद्भुतम्}% ४

\uvacha{शेष उवाच}

\twolineshloka
{रामो राज्यमयोध्यायां भ्रातृभिः सहितोऽकरोत्}
{धर्मेण पालयन्सर्वं क्षितिखण्डं स्वया स्त्रिया}% ५

\twolineshloka
{सीता दधार तद्वीर्यं मासाः पञ्चाभवंस्तदा}
{अत्यन्तं शुशुभे देवी त्रयीव पुरुषं धरा}% ६

\twolineshloka
{कदाचित्समये रामः पप्रच्छ च विदेहजाम्}
{कीदृशो दोहदः साध्वि मया ते साध्यते हि सः}% ७

\twolineshloka
{रहस्येव तु सा पृष्टा त्रपमाणा पतिं सती}
{लज्जा गद्गद वाग्रामं निजगाद वचोऽमृतम्}% ८

\uvacha{सीतोवाच}

\twolineshloka
{त्वत्कृपातो मया सर्वं भुक्तं भोक्ष्यामि शोभनम्}
{न कश्चिन्मानसे कान्त विषयो ह्यतिरिच्यते}% ९

\twolineshloka
{यस्याभवादृशः स्वामी देवसंस्तुतसत्पदः}
{तस्याः सर्वं वरीवर्ति न किञ्चिदवशिष्यते}% १०

\twolineshloka
{त्वमाग्रहात्पृच्छसि मां दोहदं मनसि स्थितम्}
{ब्रवीमि पुरतः सत्यं तव स्वामिन्मनोहर}% ११

\twolineshloka
{चिरं जातं मया सत्यो लोपामुद्रादिकाः स्त्रियः}
{दृष्ट्वा स्वामिन्मनो द्रष्टुं ता उत्सुकति सुन्दरीः}% १२

\twolineshloka
{राज्यं प्राप्ता त्वया सार्द्धमनेकसुखमास्थिता}
{कृतघ्नाहं कदापीह ता नमस्कर्तुमानसा}% १३

\twolineshloka
{तत्र गत्वा तपःकोशान्वस्त्राद्यैः परिपूजये}
{रत्नानि चैव भास्वन्ति भूषा अपि समर्पये}% १४

\twolineshloka
{यथा मे तोषिताः सत्यो ददत्याशीर्मनोहराः}
{एष मे दोहदः कान्त परिपूरय मानसः}% १५

\twolineshloka
{इत्थमाकर्ण्य वचनं सीतायाः सुमनोहरम्}
{जगाद परमप्रीतो रामचन्द्रः प्रियां प्रति}% १६

\twolineshloka
{धन्यासि जानकी प्रातर्गमिष्यसि तपोधनाः}
{प्रेक्ष्यतास्तु कृतार्था त्वमागमिष्यसि मेऽन्तिकम्}% १७

\twolineshloka
{इति रामवचः श्रुत्वा परमां प्रीतिमाप सा}
{प्रातर्मम भवत्यद्धा तापसीनां समीक्षणम्}% १८

\twolineshloka
{अथ तन्निशि रामेण चाराः कीर्तिं निजां श्रुताम्}
{प्रेक्षितुं प्रेषितास्ते तु निशीथे ह्यगमनञ्छनैः}% १९

\twolineshloka
{ते प्रत्यहं रामकथाः शृण्वन्तः सुमनोहराः}
{तद्दिने गतवन्तस्तु धनाढ्यस्य गृहं महत्}% २०

\twolineshloka
{दीपं वीक्ष्य प्रज्वलन्तं वचनं वीक्ष्य मानुषम्}
{स्थितास्तत्र क्षणं चाराः समशृण्वन्यशो भृशम्}% २१

\twolineshloka
{तत्र काचन वामाक्षी बालकं प्रति हर्षिता}
{स्तनं धयन्तं निजगौ वाक्यं तु सुमनोहरम्}% २२

\twolineshloka
{पिब पुत्र यथेष्टं त्वं स्तन्यं मम मनोहरम्}
{पश्चात्तव सुदुष्प्रापं भविष्यति ममात्मज}% २३

\twolineshloka
{एतत्पुर्याः पती रामो नीलोत्पलदलप्रभः}
{तत्पुरीस्थजनानां तु न भविष्यति वै जनुः}% २४

\twolineshloka
{जन्माभावात्कथं पानं स्तन्यस्य भुवि जायते}
{तस्मात्पिब मुहुः स्तन्यं दुर्ल्लभं हृदि मन्य च}% २५

\twolineshloka
{ये श्रीरामं स्मरिष्यन्ति ध्यायन्ति च वदन्ति ये}
{तेषामपि पयःपानं न भविष्यति जातुचित्}% २६

\twolineshloka
{इत्यादिवाक्यं संश्रुत्य श्रीरामयशसोऽमृतम्}
{हर्षिताः प्रययुर्गेहमन्यद्भाग्यवतो महत्}% २७

\twolineshloka
{तावदन्यश्चरस्तत्र मनोरममिदं गृहम्}
{मत्वा तिष्ठन्हि रामस्य क्षणं शुश्रूषया यशः}% २८

\twolineshloka
{तत्र काचिन्निजं कान्तं पर्यङ्कोपरि सुस्थितम्}
{ताम्बूलं चर्वती दत्तं भर्त्तास्नेहेन सुन्दरी}% २९

\twolineshloka
{कङ्कणस्वरशोभाढ्या कर्पूरागरुधूपिता}
{कान्तं वीक्ष्य चलन्नेत्रा कामरूपमवोचत}% ३०

\twolineshloka
{नाथ त्वं तादृशो मह्यं भासि यादृग्रघोः पतिः}
{अत्यन्तं सुन्दरतरं वपुर्बिभ्रत्सुकोमलम्}% ३१

\twolineshloka
{पद्मप्रान्तं नेत्रयुग्मं वक्षो मोहनविस्तृतम्}
{भुजौ च साङ्गदौ बिभ्रत्साक्षाद्राम इवासि मे}% ३२

\twolineshloka
{इति वाक्यं समाकर्ण्य कान्तायाः सुमनोहरम्}
{उवाच नेत्रयोः प्रान्तं नर्तयन्कामसुन्दरः}% ३३

\twolineshloka
{शृणु कान्ते त्वया प्रोक्तं साध्व्या तु सुमनोहरम्}
{पतिव्रतानां तद्योग्यं स्वकान्तो राम एव हि}% ३४

\twolineshloka
{परं क्वाहं मन्दभाग्यः क्व रामो भाग्यवान्महान्}
{क्व चाहं कीटवत्तुच्छः क्व ब्रह्मादिसुरार्चितः}% ३५

\twolineshloka
{खद्योतः क्व नभोरत्नं शलभः क्व नु पामरः}
{गजारिः क्व मृगेन्द्रोऽसौ शशकः क्व नु मन्दधीः}% ३६

\twolineshloka
{क्व च सा जाह्नवी देवी क्व रथ्या जलमुत्पथम्}
{क्व मेरुः सुरसंवासः क्व गुञ्जापुञ्जकोल्पकः}% ३७

\twolineshloka
{तथाहं क्व क्व रामोऽसौ यत्पादरजसाङ्गना}
{शिलीभूता क्षणाज्जाता ब्रह्ममोहनरूपधृक्}% ३८

\twolineshloka
{इति वाक्यं प्रब्रुवाणं परिरेभे निजं पतिम्}
{जातकामा हृतप्रेम्णा नर्तित भ्रू धनुर्धरा}% ३९

\twolineshloka
{इत्यादि वाक्यं संश्रुत्य गतश्चान्यनिवेशनम्}
{तावदन्यश्चरो वाक्यं शुश्राव यशसान्वितम्}% ४०

\twolineshloka
{काचित्पुष्पमयीं शय्यां चन्दनं सह चन्द्रकम्}
{सर्वं विधाय कामार्हं जगाद वचनं पतिम्}% ४१

\twolineshloka
{पते कुरुष्व भोगार्हे शयनं पुष्पमञ्चके}
{चन्दनादिकलेपं च तथा भोगमनेकधा}% ४२

\twolineshloka
{त्वादृशा एव भोगार्हा न च रामपराङ्मुखाः}
{सर्वं रामकृपाप्राप्तमुपभुङ्क्ष्व यथातथम्}% ४३

\twolineshloka
{मत्सदृशी कामिनी ते चन्दनं तापहारकम्}
{पर्यङ्कः पुष्परचितः सर्वं रामकृपाभवम्}% ४४

\twolineshloka
{ये रामं न भजिष्यन्ति ते नरा जठरं स्वयम्}
{न भर्तुं शक्नुवन्त्येव वस्त्रभोगादि वर्जिताः}% ४५

\twolineshloka
{इति ब्रुवन्तीं महिलां हर्षितः पतिरब्रवीत्}
{सर्वं तथ्यं ब्रवीषि त्वं मम रामकृपाभवम्}% ४६

\twolineshloka
{इत्येवं रामभद्रस्य यशः श्रुत्वा गतश्चरः}
{तावदन्यस्य वेश्मस्थश्चरोऽन्य शुश्रुवे वचः}% ४७

\twolineshloka
{काचित्कान्तेन पर्यङ्के वीणावादनतत्परा}
{कान्तेन रामसत्कीर्तिं गायमाना पतिं जगौ}% ४८

\twolineshloka
{स्वामिन्वयं धन्यतमा येषां पुर्याः पतिः प्रभुः}
{श्रीरामः स्वप्रजाः पुत्रानिव पाति च रक्षकः}% ४९

\twolineshloka
{यो महत्कर्मदुःसाध्यं कृतवान्सुलभं न तत्}
{समुद्रं यो निजग्राह सेतुं तत्र बबन्ध च}% ५०

\twolineshloka
{रावणं यो रिपुं हत्वा लङ्कां सम्भज्य वानरैः}
{जानकीमाजहारात्र महदाचारमाचरत्}% ५१

\twolineshloka
{इति प्रोक्तं समाकर्ण्य वचः सुमधुराक्षरम्}
{पतिः स्मितं चकारेमां वाक्यं पुनरथाब्रवीत्}% ५२

\twolineshloka
{मुग्धेनेदं महत्कर्म रामचन्द्रस्य भामिनी}
{दशाननवधादीनि समुद्र दमनानि च}% ५३

\twolineshloka
{लीलयायोऽवनिं प्राप्तो ब्रह्मादिप्रार्थितो महान्}
{करोति सच्चरित्राणि महापापहराणि च}% ५४

\twolineshloka
{मा जानीहि नरं रामं कौसल्यानन्ददायकम्}
{सृजत्यवति हन्त्येतद्विश्वं लीलात्तमानुषः}% ५५

\twolineshloka
{धन्या वयं ये रामस्य पश्यामो मुखपङ्कजम्}
{ब्रह्मादिसुरदुर्दर्शं महत्पुण्यकृतो वयम्}% ५६

\twolineshloka
{अशृणोद्रामचन्द्रस्य चरित्रं श्रुतिसौख्यदम्}
{इत्यादिवाक्यं शुश्राव चारो द्वारिस्थितो मुहुः}% ५७

\twolineshloka
{अन्यो ह्यन्यं गृहं गत्वा तस्थौ श्रोतुं हरेर्यशः}
{तत्रापि रामभद्रस्य यशः शुश्राव शोभनम्}% ५८

\twolineshloka
{खेलन्ती स्वामिना सार्धं द्यूतेन सुमनोहरा}
{उवाच वाक्यं मधुरं नर्तयन्तीव कङ्कणे}% ५९

जितं मया कान्त जवेन सर्वं

करिष्यसि त्वं किमु हारिमानसः

\twolineshloka
{इत्यादि वाक्यं परिहासपूर्वकं}
{कृत्वा स्वकान्तं परिषस्वजे मुदा}% ६०

\twolineshloka
{उवाच कान्तश्चार्वङ्गि जितमेव सुशोभने}
{रामं मे स्मरतो नित्यं न कुत्रापि पराजयः}% ६१

\twolineshloka
{इदानीं त्वां तु जेष्यामि रामं स्मृत्वा मनोहरम्}
{देवा यथा पुरा स्मृत्वा दितिजानजयन्क्षणात्}% ६२

\twolineshloka
{एवमुक्त्वा पाशकानां परिवर्तनमाकरोत्}
{तावज्जयं प्रपेदेऽसौ हर्षितो वाक्यमब्रवीत्}% ६३

\twolineshloka
{मम प्रोक्तमृतं जातं जिता त्वं नवयौवना}
{रामस्मारी कदाप्येव न भवेद्रिपुतो भयी}% ६४

\twolineshloka
{इत्येवं तौ वदन्तौ च परस्परमथोत्सुकौ}
{परिरभ्य दृढं प्रेम्णा ततश्चारो गतो गृहम्}% ६५

\twolineshloka
{एवं पञ्चमहाचारा राज्ञः संश्रुत्य वै यशः}
{परस्परं प्रशंसन्तो गेहं स्वं स्वं ययुर्मुदा}% ६६

\twolineshloka
{एकः षष्ठश्चरः कारुगेहानालोक्य तत्र ह}
{जगाम श्रोतुकामोऽसौ यशो राज्ञो महीपतेः}% ६७

\twolineshloka
{रजकः क्रोधसंस्पृष्टो भार्यामन्यगृहोषिताम्}
{पदा सन्ताडयामास धिक्कुर्वञ्छोणनेत्रवान्}% ६८

\twolineshloka
{गच्छ त्वं मद्गृहात्तस्य गेहं यत्रोषिता दिनम्}
{नाहं गृह्णामि भवतीं दुष्टां वचनलङ्घिनीम्}% ६९

\twolineshloka
{तदास्य माता प्रोवाच मा त्यजैनां गृहागताम्}
{अपराधेन रहितां दुष्टकर्मविवर्जिताम्}% ७०

\twolineshloka
{मातरं प्रत्युवाचाथ रजकः क्रोधसंयुतः}
{नाहं रामइव प्रेष्ठां गृह्णाम्यन्यगृहोषिताम्}% ७१

\twolineshloka
{स राजा यत्करोत्येव तत्सर्वं नीतिमद्भवेत्}
{अहं गृह्णामि नो भार्यां परवेश्मनि संस्थिताम्}% ७२

\twolineshloka
{पुनःपुनरुवाचेदं नाहं रामो महीश्वरः}
{यः परस्य गृहे संस्थां जानकीं वै ररक्ष सः}% ७३

\twolineshloka
{इति वाक्यं समाश्रुत्य चारः क्रोधपरिप्लुतः}
{खड्गं गृहीत्वा स्वकरे तं हन्तुं विदधे मनः}% ७४

\twolineshloka
{स रामोक्तं च सस्मार न वध्यः कोपि मे जनः}
{इति ज्ञात्वा सरोषं तु सञ्जहार महामनाः}% ७५

\twolineshloka
{तदा श्रुत्वा सुदुःखार्तः पञ्चचारा यतः स्थिताः}
{ततो गतः प्रकुपितो निःश्वसन्मुहुरुच्छ्वसन्}% ७६

\twolineshloka
{ते वै परस्परं तत्र मिलितास्तु समब्रुवन्}
{स्वश्रुतं रामचरितं सर्वलोकैकपूजितम्}% ७७

\twolineshloka
{ते तद्भाषितमाकर्ण्य परस्परममन्त्रयन्}
{न वाच्यं रघुनाथाया वाच्यं दुष्टजनोदितम्}% ७८

\twolineshloka
{इति सम्मन्त्र्य ते गेहं गत्वा सुषुपुरुत्सुकाः}
{प्राता राज्ञे प्रशंसाम इति बुद्ध्या व्यवस्थिताः}% ७९

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे चारनिरीक्षणं नाम पञ्चपञ्चाशत्तमोऽध्यायः॥५५॥

\sect{षट्पञ्चाशत्तमोऽध्यायः 5.56}

\uvacha{शेष उवाच}

\twolineshloka
{प्रातर्नित्यं विधायासौ ब्राह्मणान्वेदवित्तमान्}
{हिरण्यदानैः सन्तर्प्य विधिवत्संसदं ययौ}% १

\twolineshloka
{लोकाः सर्वे नमस्कर्तुं रघुनाथं महीपतिम्}
{पुत्रवत्स्वप्रजाः सर्वाः पालयन्तं ययुः सभाम्}% २

\twolineshloka
{लक्ष्मणेनातपत्रं तु धृतं मूर्धनि भूपतेः}
{तदा भरतशत्रुघ्नौ चामरद्वन्द्व धारिणौ}% ३

\twolineshloka
{वसिष्ठप्रमुखास्तत्र मुनयः पर्युपासत}
{सुमन्त्रप्रमुखास्तत्र मन्त्रिणो न्यायकर्तृकाः}% ४

\twolineshloka
{एवं प्रवृत्ते समये षट्चारास्ते स्वलङ्कृताः}
{समाजग्मुर्नरपतिं नमस्कर्तुं सभास्थितम्}% ५

\twolineshloka
{तान्वक्तुकामान्संवीक्ष्य चारान्नृपतिसत्तमः}
{सभायामन्तरावेश्म रहः प्राविशदुत्सुकः}% ६

\twolineshloka
{एकान्ते तांश्चरान्सर्वान्पप्रच्छ सुमतिर्नृपः}
{कथयन्तु चरा मह्यं यथातथ्यमरिन्दमाः}% ७

\twolineshloka
{लोका ब्रुवन्ति मां कीदृग्भार्याया मम कीदृशम्}
{मन्त्रिणां कीदृशं लोका वदन्ति चरितं कथम्}% ८

\twolineshloka
{इति वाक्यं समाकर्ण्य चारा राममथाब्रुवन्}
{मेघगम्भीरया वाचा पृच्छन्तं रघुनायकम्}% ९

चारा ऊचुः

\twolineshloka
{नाथ कीर्तिर्जनान्सर्वान्पावयत्यधुना भुवि}
{गृहेगृहे श्रुतास्माभिः पुरुषैः स्त्रीभिरीडिता}% १०

\twolineshloka
{विवस्वतो महान्वंशो भवता परमेष्ठिना}
{अलङ्कर्तुं गतं भूमौ कीर्तिर्विस्तारिता बहुः}% ११

\twolineshloka
{अनेके सगराद्याश्च कीर्तिमन्तो महाबलाः}
{अभवंस्तादृशी कीर्तिस्तेषां नाभूद्यथा तव}% १२

\twolineshloka
{त्वया नाथेन सकलाः कृतार्थाश्च प्रजाः कृताः}
{यासां नाकालमरणं न च रागाद्युपद्रुतिः}% १३

\twolineshloka
{यादृशश्चन्द्रमालोके यादृशी जाह्नवी सरित्}
{तादृक्तव च सत्कीर्तिः प्रकाशयति भूतलम्}% १४

\twolineshloka
{ब्रह्मादिका भवत्कीर्तिमाकर्ण्य त्रपिता भृशम्}
{नाथ सर्वत्र ते कीर्तिः पावयत्यधुना जनान्}% १५

\twolineshloka
{वयं धन्यतमाः सर्वे ये चारास्तव भूपते}
{क्षणेक्षणे तव मुखं लोकयाम मनोहरम्}% १६

\twolineshloka
{इत्यादिवाक्यं चाराणां पञ्चानां वीक्ष्य राघवः}
{षष्ठं पप्रच्छ चारं तं विलक्षणमुखाङ्कितम्}% १७

\uvacha{राम उवाच}

\twolineshloka
{सत्यं वद महाबुद्धे यच्छ्रुतं लोकसङ्करे}
{तादृक्प्रशंस मे सर्वमन्यथा पातकादिकृत्}% १८

\twolineshloka
{पुनः पुनश्च तं रामः पप्रच्छाशु सविस्तरम्}
{तथापि न ब्रवीत्येव रामं लौकिकभाषितम्}% १९

\twolineshloka
{तदा रामः प्रत्यवोचच्चारं मुखविलक्षितम्}
{शपामि त्वां तु सत्येन शंस सर्वं यथातथम्}% २०

\twolineshloka
{तदा रामं प्रत्युवाच चारो वाक्यं शनैः शनैः}
{अकथ्यमपि ते वाच्यं वाक्यं कारुजनोदितम्}% २१

\uvacha{चार उवाच}

\twolineshloka
{स्वामिन्सर्वत्र ते कीर्तिर्दशाननवधादिका}
{अन्यत्र राक्षसगृहे स्थितायास्ते स्त्रिया अहो}% २२

\twolineshloka
{कारुरेकस्तु रजको निशीथे महिलां स्वकाम्}
{अन्यगेहोषितां दृष्ट्वा धिक्कुर्वन्समताडयत्}% २३

\twolineshloka
{तन्माता प्रत्युवाचेमां कथं ताडयसेऽनघाम्}
{गृहाण मा कृथा निन्दां स्त्रियं मद्वाक्यमाचर}% २४

\twolineshloka
{तदावोचत्स रजको नाहं रामो महीपतिः}
{यद्राक्षसगृहेध्युष्टां सीतामङ्गीचकार सः}% २५

\twolineshloka
{सर्वं राज्ञः कृतं कर्म नीतिमद्भवति प्रभो}
{अन्येषां पुण्यकर्तॄणामपि कृत्यमनीतिमत्}% २६

\twolineshloka
{पुनः पुनरुवाचासौ नाहं रामो महीपतिः}
{चुक्रुधे समये राजन्मया वाक्यं तव स्मृतम्}% २७

\twolineshloka
{तदानीं शिर आच्छिद्य पातयामि महीतले}
{कृतः पुनर्विचारोमे क्व रामो रजकः क्व नु}% २८

\twolineshloka
{अयं दुष्टोऽनृतं वक्ति न हीदं तथ्यमुच्यते}
{आज्ञापयसि चेद्राम साम्प्रतं मारयामि तम्}% २९

\twolineshloka
{अवाच्यमपि ते प्रोक्तं त्वदाग्रहत उन्नयम्}
{राजा प्रमाणमत्रेदं विचारयतु सङ्गतम्}% ३०

\uvacha{शेष उवाच}

\twolineshloka
{इति वाक्यं समाकर्ण्य महावज्रनिभाक्षरम्}
{निःश्वसन्मुहुरुच्छ्वासमाचरन्मूर्च्छितोऽपतत्}% ३१

\twolineshloka
{तं मूर्च्छितं नृपं दृष्ट्वा चारा दुःखसमन्विताः}
{वीजयामासुर्वासोग्रैर्दुःखापनय हेतवे}% ३२

\twolineshloka
{स लब्धसंज्ञो नृपतिर्मुहूर्तेन जगाद तान्}
{गच्छन्तु भरतं शीघ्रं प्रेषयन्तु च मां प्रति}% ३३

\twolineshloka
{ते दुःखिताश्चरास्तूर्णं भरतस्य गृहं गताः}
{कथयामासु रामस्य सन्देशं नयहारकाः}% ३४

\twolineshloka
{भरतो रामसन्देशं श्रुत्वा धीमान्ययौ सदः}
{रामं प्रति रहःसंस्थं श्रुत्वा तं त्वरया युतः}% ३५

\twolineshloka
{आगत्य तं प्रतीहारं प्रत्युवाच महामनाः}
{कुत्रास्ते रामभद्रोऽसौ मम भ्राता कृपानिधिः}% ३६

\twolineshloka
{तन्निर्दिष्टं गृहं वीरो ययौ रत्नमनोहरम्}
{रामं विलोक्य विक्लान्तं भयमाप स मानसे}% ३७

\twolineshloka
{किं वासौ कुपितो रामः किं वा दुःखमिदं विभोः}
{तदा प्रोवाच नृपतिं निःश्वसन्तं मुहुर्मुहुः}% ३८

\twolineshloka
{स्वामिन्सुखसमाराध्यं वक्त्रं ते कथमानतम्}
{अश्रुभिर्लक्ष्यते राहुग्रस्तदेहः शशीव ते}% ३९

\twolineshloka
{सर्वं मे कारणं तथ्यं ब्रूहि मां किं करोमि ते}
{त्यज दुःखं महाराज कथं दुःखस्य भाजनम्}% ४०

\twolineshloka
{एवं भ्रात्रा प्रोच्यमानो गद्गदस्वरया गिरा}
{प्रोवाच भ्रातरं वीरो रामचन्द्रश्च धार्मिकः}% ४१

\twolineshloka
{शृणु भ्रातर्वचो मह्यं मम दुःखस्य कारणम्}
{तन्मार्जनं कुरुष्वाद्य भ्रातः प्रातर्महामते}% ४२

\twolineshloka
{वंशे वैवस्वते राजा न कश्चिदयशः क्षतः}
{मत्कीर्तिरद्य कलुषा गङ्गायमुनया गता}% ४३

\twolineshloka
{येषां यशो नृणां भूमौ तेषामेव सुजीवितम्}
{अपकीर्तिक्षतानां तु जीवितं मृतकैः समम्}% ४४

\twolineshloka
{येषां यशो भवेद्भूमौ तेषां लोकाः सनातनाः}
{अपकीर्त्युरगी दष्टास्तेषां भूयादधोगतिः}% ४५

\twolineshloka
{अद्य मे कलुषा कीर्तिः स्वर्धुनी लोकविश्रुता}
{तच्छृणुष्व वचो मेऽद्य रजकेन यथोदितम्}% ४६

\twolineshloka
{अस्मिन्पुरेऽद्य रजक उक्तवाञ्जानकीभवम्}
{किञ्चिद्वाच्यं ततो भ्रातः किं करोमि महीतले}% ४७

\twolineshloka
{किमात्मानं जहाम्यद्य किमेनां जानकीं स्त्रियम्}
{उभयोः किं मया कार्यं तत्तथ्यं ब्रूहि मे भवान्}% ४८

\twolineshloka
{इत्युक्त्वा निर्गलद्बाष्पो वेपथु क्षुभिताङ्गकः}
{पपात भूमौ विरजो धार्मिकाणां शिरोमणिः}% ४९

\twolineshloka
{भ्रातरं पतितं दृष्ट्वा भरतो दुःखसंयुतः}
{संवीक्ष्य शनकै रामं प्राप्तसंज्ञं चकार सः}% ५०

\twolineshloka
{संज्ञां प्राप्तं तु संवीक्ष्य रामचन्द्रं सुदुःखितम्}
{उवाच दुःखनाशाय वाक्यं तु सुमनोहरम्}% ५१

\twolineshloka
{कोऽयं वै रजकः किन्तु वाच्यं वाक्यं यथाब्रवीत्}
{जिह्वाच्छेदं करिष्यामि जानकीवाच्यकारिणः}% ५२

\twolineshloka
{तदा रामोऽब्रवीद्वाक्यं रजकस्य मुखोद्गतम्}
{श्रुतं चारेण तत्सर्वं भरताय महात्मने}% ५३

\twolineshloka
{तच्छ्रुत्वा भरतः प्राह भ्रातरं दुःखशोकिनम्}
{जानकीवह्निशुद्धाभूल्लङ्कायां वीरपूजिता}% ५४

\twolineshloka
{ब्रह्माब्रवीदियं शुद्धा पिता दशरथस्तव}
{कथं सा रजकोक्तित्वाद्धातव्या लोकपूजिता}% ५५

\twolineshloka
{ब्रह्मादिसंस्तुता कीर्तिस्तवलोकान्पुनाति हि}
{सा कथं रजकोक्त्या वै कलुषाद्य भविष्यति}% ५६

\twolineshloka
{तस्मात्त्यज महादुःखं सीतावाच्यसमुद्भवम्}
{कुरु राज्यं तया सार्धमन्तर्वत्न्या सुभाग्यया}% ५७

\twolineshloka
{त्वं कथं स्वशरीरं तु हातुमिच्छसि शोभनम्}
{वयं हताः स्म सर्वेऽद्य त्वां विना दुःखनाशकम्}% ५८

\twolineshloka
{क्षणं सीता न जीवेत त्वां विना सुमहोदया}
{तस्मात्पतिव्रता साकं भुनक्तु विपुलां श्रियम्}% ५९

\twolineshloka
{इति वाक्यं समाकर्ण्य भरतस्य च धार्मिकः}
{पुनरेव जगादेमं वाक्यं वाक्यविदां वरः}% ६०

\twolineshloka
{यत्त्वं कथयसि भ्रातस्तत्सर्वं धर्मसंयुतम्}
{परं यद्वच्म्यहं वाक्यं तत्कुरुष्व ममाज्ञया}% ६१

\twolineshloka
{जानाम्येनां वह्निशुद्धां पवित्रां लोकपूजिताम्}
{लोकापवादाद्भीतोऽहं त्यजामि स्वां तु जानकीम्}% ६२

\twolineshloka
{तस्मात्करे शितं धृत्वा करवालं सुदारुणम्}
{शिरश्छिन्ध्यथवा जायां जानकीं मुञ्च वै वने}% ६३

\twolineshloka
{इति वाक्यं समाकर्ण्य रामस्य भरतोऽपतत्}
{मूर्च्छितः सन्क्षितौ देहे कम्पयुक्तः सबाष्पकः}% ६४

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे भरतवाक्यं नाम षट्पञ्चाशत्तमोऽध्यायः॥५६॥

\sect{सप्तपञ्चाशत्तमोऽध्यायः 5.57}

\uvacha{वात्स्यायन उवाच}

\twolineshloka
{जगत्पवित्रसत्कीर्ति जानक्या वाच्यवाचनम्}
{कथं समकरोत्स्वामी तन्मे कथय सुव्रत}% १

यथा मे मनसः सौख्यं भविष्यति सुशोभनम्

\twolineshloka
{तथा कुरुष्व शेषाद्य त्वन्मुखान्निःसृतामृतम्}
{पिबतस्तृप्तिरेव स्याद्यया संसृतिकृं तनम्}% २

\uvacha{शेष उवाच}

\twolineshloka
{मिथिलायां महापुर्यां जनको नाम भूपतिः}
{तस्यां करोति सद्राज्यं धर्मेणाराधयन्प्रजाः}% ३

\twolineshloka
{तस्य सङ्कर्षतो भूमिं सीतया दीर्घमुख्यया}
{सीरध्वजस्य निरगात्कुमारी ह्यतिसुन्दरी}% ४

\twolineshloka
{तदात्यन्तं मुदं प्राप्तः सीरकेतुर्महीपतिः}
{सीता नामाकरोत्तस्या मोहिन्या जगतः श्रियः}% ५

\twolineshloka
{सैकदोद्यानविपिने खेलन्ती सुमनोहरा}
{अपश्यत्स्वमनःकान्तं शुकशुक्योर्युगं वदत्}% ६

\twolineshloka
{अत्यन्तं हर्षमापन्नमत्यन्तं कामलोलुपम्}
{परस्परं भाषमाणं स्नेहेन शुभया गिरा}% ७

\twolineshloka
{रममाणं तदा युग्मं नभसि क्षिप्रवेगतः}
{समुत्पतन्नगोपस्थे स्थितं शब्दं चकार तत्}% ८

\twolineshloka
{रामो महीपतिर्भूमौ भविष्यति मनोहरः}
{तस्य सीतेति नाम्ना तु भविष्यति महेलिका}% ९

\twolineshloka
{स तया सह वर्षाणां सहस्राण्येकयुग्दश}
{राज्यं करिष्यते धीमान्कर्षन्भूमिपतीन्बली}% १०

\twolineshloka
{धन्या सा जानकी देवी धन्योऽसौ रामसंज्ञितः}
{यौ परस्परमापन्नौ पृथिव्यां रंस्यतो मुदा}% ११

\twolineshloka
{इति सम्भाष्यमाणं तु शुकयुग्मं तु मैथिली}
{ज्ञात्वेदं देवतायुग्मं वाणीं तस्य विलोक्य च}% १२

\twolineshloka
{मदीयास्तु कथा रम्याः कुरुते शुकयोर्युगम्}
{एतद्गृहीत्वा पृच्छामि सर्वं वाक्यं गतार्थकम्}% १३

\twolineshloka
{एवं विचार्य सा स्वीयाः सखीः प्रतिजगाद ह}
{गृह्णन्तु शनकैरेतत्पक्षियुग्मं मनोहरम्}% १४

\twolineshloka
{सख्यस्तास्तद्गिरिं गत्वा गृह्णन्पक्षियुगं वरम्}
{निवेदयामासुरिदं स्वसख्याः प्रियकाम्यया}% १५

\twolineshloka
{बहुधा विविधाञ्छब्दान्कुर्वद्वीक्ष्य मनोहरम्}
{आश्वासयामास तदा पप्रच्छ तदिदं वचः}% १६

\uvacha{सीतोवाच}

\twolineshloka
{मा भैषातां युवां रम्यौ कौ वां कुत्र समागतौ}
{को रामः का च सा सीता तज्ज्ञानं तु कुतः स्मृतम्}% १७

\twolineshloka
{तत्सर्वं शंसतं क्षिप्रं मत्तो वां व्येतु यद्भयम्}
{इति पृष्टं तया पक्षियुगं सर्वमशंसत}% १८

\uvacha{पक्षियुग्ममुवाच}

\twolineshloka
{वाल्मीकिरास्ते सुमहानृषिर्धर्मविदुत्तमः}
{आवां तदाश्रमस्थाने सर्वदा सुमनोहरे}% १९

\twolineshloka
{सशिष्यान्गापयामास भावि रामायणं मुनिः}
{प्रत्यहं तत्पदस्मारी सर्वभूतहिते रतः}% २०

\twolineshloka
{तदावाभ्यां श्रुतं सर्वं भावि रामायणं महत्}
{मुहुर्मुहुर्गीयमानमायातं परिपाठतः}% २१

\twolineshloka
{शृण्वावां तेऽभिधास्यावो यो रामो या च जानकी}
{यद्यद्भविष्यते तस्या रामेण क्रीडितात्मना}% २२

\twolineshloka
{ऋष्यशृङ्गकृतेष्ट्यां च चतुर्धा त्वङ्गतो हरिः}
{प्रादुर्भविष्यति श्रीमान्सुरस्त्रीगीतसत्कथः}% २३

\twolineshloka
{स कौशिकेन मिथिलां प्राप्स्यते भ्रातृसंयुतः}
{धनुष्पाणिस्तदा दृष्ट्वा दुर्ग्राह्यमन्यभूभुजाम्}% २४

\twolineshloka
{धनुर्भङ्क्त्वा जनकजां प्राप्स्यते सुमनोहराम्}
{तया सह महद्राज्यं करिष्यति श्रुतं वरे}% २५

\twolineshloka
{एतदन्यच्च तत्रस्थैः श्रुतमस्माभिरुद्गतैः}
{कथितं तव चार्वङ्गि मुञ्चावां गन्तुकामुकौ}% २६

\twolineshloka
{इति वाक्यं तयोर्धृत्वा श्रोत्रयोः सुमनोहरम्}
{पुनरेवजगादेदं वाक्यं पक्षियुगं प्रति}% २७

\twolineshloka
{स रामः कुत्र वर्तेत कस्य पुत्रः कथं तु ताम्}
{परिग्रहीष्यति वरः कीदृग्रूपधरो नरः}% २८

\twolineshloka
{मया पृष्टमिदं सर्वं कथयन्तु यथातथम्}
{पश्चात्सर्वं करिष्यामि प्रियं युष्मन्मनोहरम्}% २९

\twolineshloka
{तच्छ्रुत्वा तां तु कामेन पीडितां वीक्ष्य सा शुकी}
{जानकीं हृदये ज्ञात्वा पपाठ पुरतस्ततः}% ३०

\twolineshloka
{सूर्यवंशध्वजो धीमान्राजा पङ्क्तिरथो बली}
{यं देवाः श्रित्य सर्वारीन्विजेष्यन्ति च सर्वशः}% ३१

\twolineshloka
{तस्य भार्यात्रयं भावि शक्रमोहनरूपधृक्}
{तस्मिन्नपत्य चातुष्कं भविष्यति बलोन्नतम्}% ३२

\twolineshloka
{सर्वेषामग्रजो रामो भरतस्तदनुस्मृतः}
{लक्ष्मणस्तदनु श्रीमाञ्छत्रुघ्नः सर्वतो बली}% ३३

\twolineshloka
{रघुनाथ इति ख्यातिं गमिष्यति महामनाः}
{तेषामनन्तनामानि रामस्य बलिनः सखि}% ३४

पद्मकोश इव शोभनं मुखं

पङ्कजाभनयने सुदीर्घके

\twolineshloka
{उन्नता पृथुमनोहरा नसा}
{वल्गुसङ्गत मनोहरे भ्रुवौ}% ३५

जानुलम्बित मनोहरौ भुजौ

कम्बुशोभिगलकोऽतिह्रस्वकः

\twolineshloka
{सत्कपाटतलविस्तृतश्रिकं}
{वक्ष एतदमलं सलक्ष्मकम्}% ३६

शोभनोरुकटिशोभया युतं

जानुयुग्मममलं स्वसेवितम्

\twolineshloka
{पादपद्ममखिलैर्निजैः सदा}
{सेवितं रघुपतिं सुशोभनम्}% ३७

\twolineshloka
{एतद्रूपधरो रामो मया किं तु स वर्ण्यते}
{शताननोपि नो याति पक्षिणः किमु मादृशाः}% ३८

\twolineshloka
{यद्रूपं वीक्ष्य ललिता मनोहरवपुर्धरा}
{लक्ष्मीर्मुमोह भुविका वर्तते या न मोहति}% ३९

\twolineshloka
{महाबलो महावीर्यो महामोहनरूपधृक्}
{किं वर्णयामि श्रीरामं सर्वैश्वर्यगुणान्वितम्}% ४०

\twolineshloka
{धन्या सा जानकीदेवी महामोहनरूपधृक्}
{रंस्यते येन सहिता वर्षाणामयुतं मुदा}% ४१

\twolineshloka
{त्वं कासि किं तु नामासि बत सुन्दरि यत्तु माम्}
{परिपृच्छसि वैदग्ध्याद्रामकीर्तनमादरात्}% ४२

\twolineshloka
{एतद्वाक्यं समाकर्ण्य जानकी पक्षिणोर्युगम्}
{उवाच जन्मललितं शंसन्ती स्वस्य मोहनम्}% ४३

\twolineshloka
{या त्वया जानकी प्रोक्ता साहं जनकपुत्रिका}
{स रामो मां यदाभ्येत्य प्राप्स्यते सुमनोहरः}% ४४

\twolineshloka
{तदा वां मोचयाम्यद्धानान्यथा वाक्यलोभिता}
{लालयामि सुखेनास्तां मद्गेहे मधुराक्षरौ}% ४५

\twolineshloka
{इत्युक्तं तत्समाकर्ण्य वेपतुर्भयतां गतौ}
{परस्परं प्रक्षुभितौ जानकीमित्यवोचताम्}% ४६

\twolineshloka
{वयं वै पक्षिणः साध्वि वनस्था वृक्षगोचराः}
{परिभ्रमाम सर्वत्र नो सुखं नो भवेद्गृहे}% ४७

\twolineshloka
{अन्तर्वत्नी स्वके स्थाने गत्वा संसूय पुत्रकान्}
{त्वत्स्थानमागमिष्यामि सत्यं मे ह्युदितं वचः}% ४८

\twolineshloka
{एवं प्रोक्ता तया सा तु न मुमोच शुकीं स्वयम्}
{तदापतिस्तां प्रोवाच विनीतवदनुत्सुकः}% ४९

\twolineshloka
{सीते मुञ्च कथं भार्यां रक्षसे मे मनोहरीम्}
{आवां गच्छाव विपिने विचरावः सुखं वने}% ५०

\twolineshloka
{अन्तर्वत्नी तु वर्तेत भार्या मम मनोरमा}
{तस्याः प्रसूतिं कृत्वा त्वामागमिष्यामि शोभने}% ५१

\twolineshloka
{इत्युक्ता निजगादेमं सुखं गच्छ महामते}
{एतां रक्षामि सुखिनीं मत्पार्श्वे प्रियकारिणीम्}% ५२

\twolineshloka
{इत्युक्तो दुःखितः पक्षी तामूचे करुणान्वितः}
{योगिभिः प्रोच्यते यद्वै तद्वचस्तथ्यमेव हि}% ५३

\twolineshloka
{न वक्तव्यं न वक्तव्यं मौनमाश्रित्य तिष्ठताम्}
{नोचेत्स वाक्यदोषेण प्राप्नोत्यालानमुन्मदः}% ५४

\twolineshloka
{वयं चेदत्र वाक्यं नाकरिष्याम नगोपरि}
{बन्धनं कथमावां स्यात्तस्मान्मौनं समाचरेत्}% ५५

\twolineshloka
{इत्युक्त्वा तां प्रत्युवाच नाहं जीवामि सुन्दरि}
{एतया भार्यया सीते तस्मान्मुञ्च मनोहरे}% ५६

\twolineshloka
{अनेकविधवाक्यैः सा बोधिता नामुचत्तदा}
{कुपिता दुःखिता भार्या शशाप जनकात्मजाम्}% ५७

\twolineshloka
{यथा त्वं पतिना सार्धं वियोजयसि मामितः}
{तथा त्वमपि रामेण वियुक्ता भव गर्भिणी}% ५८

\twolineshloka
{इत्युक्तवत्यां तस्यां तु दुःखितायां पुनः पुनः}
{प्राणा निरगमन्दुःखात्पतिदुःखेन पूरितात्}% ५९

\twolineshloka
{रामं रामं स्मरन्त्याश्च वदन्त्यांश्च पुनः पुनः}
{विमानमागतं सुष्ठु पक्षिणी स्वर्गता बभौ}% ६०

\twolineshloka
{तस्यां मृतायां दुःखार्तो भर्ता तस्याः स पक्षिराट्}
{परमं क्रोधमापन्नो जाह्नव्यां दुःखितोऽपतत्}% ६१

\twolineshloka
{तथा भवामि रामस्य नगरे जनपूरिते}
{मद्वाक्यादियमुद्विग्ना वियोगेन सुदुःखिता}% ६२

\twolineshloka
{इत्युक्त्वा स पपातोदे जाह्नव्या भ्रमशोभिते}
{दुःखितः कुपितो भीतस्तद्वियोगेन कम्पितः}% ६३

\twolineshloka
{क्रुद्धत्वाद्दुःखितत्वाच्च सीताया अपमाननात्}
{अन्त्यजत्वं परं प्राप्तो रजकः क्रोधनाभिधः}% ६४

\twolineshloka
{यः क्रोधाच्च स्वकान्प्राणान्महतां दुष्टमाचरन्}
{सन्त्यजेत्स मृतो याति अन्त्यजत्वं द्विजोत्तमः}% ६५

\twolineshloka
{तज्जातं रजकोक्त्यासौ निन्दिता च वियोगिता}
{रजकस्य च शापेन वियुक्ता सा वनं गता}% ६६

\twolineshloka
{एतत्ते कथितं विप्र यत्ते पृष्टं विदेहजाम्}
{पुनरत्र परं वृत्तं शृणुष्व निगदामि तत्}% ६७


॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रजकप्राग्जन्मकथनन्ना सप्तपञ्चाशत्तमोऽध्यायः॥५७॥

\sect{अष्टपञ्चाशत्तमोऽध्यायः 5.58}

\uvacha{शेष उवाच}

\twolineshloka
{भरतं मूर्च्छितं दृष्ट्वा रघुनाथः सुदुःखितः}
{प्रतीहारमुवाचेदं शत्रुघ्नं प्रापयाशु माम्}% १

\twolineshloka
{तद्वाक्यं प्रोक्तमाकर्ण्य क्षणाच्छत्रुघ्नमानयत्}
{यत्र रामो निजभ्राता भरतेन सह स्थितः}% २

\twolineshloka
{भरतं मूर्च्छितं दृष्ट्वा रघुनाथं च दुःखितम्}
{प्रणम्य दुःखितोऽवोचत्किमिदं दारुणं महत्}% ३

\twolineshloka
{तदा रामोऽन्त्यजप्रोक्तं वाक्यं लोकविगर्हितम्}
{तं प्रत्युवाच रामोऽसौ शत्रुघ्नं पदसेवकम्}% ४

\twolineshloka
{अधोमुखो दीनरवो गद्गदाक्षरवेपथुः}
{शृणु भ्रातर्वचो मेऽद्य कुरु तत्क्षिप्रमादरात्}% ५

\twolineshloka
{यथा स्याद्विमलाकीर्तिर्गङ्गेव पृथिवीं गता}
{सीताया वाच्यमतुलं लोके श्रुत्वान्त्यजोदितम्}% ६

\twolineshloka
{हातुमिच्छामि देहं स्वमेनां वा जानकीं किल}
{इति वाक्यं समाकर्ण्य रामस्य किल शत्रुहा}% ७

\twolineshloka
{सवेपथुः पपातोर्व्यां दुःखितः परदारणः}
{संज्ञां प्राप्य मुहूर्तेन रघुनाथमवोचत}% ८

\uvacha{शत्रुघ्न उवाच}

\twolineshloka
{किमेतदुच्यते स्वामिञ्जानकीं प्रति दारुणम्}
{पाखण्डैर्दुष्टचित्तैश्च सर्वधर्मबहिष्कृतैः}% ९

\twolineshloka
{निन्दिता श्रुतिरग्राह्या भवति त्वग्र्यजन्मनाम्}
{जाह्नवी सर्वलोकानां पापघ्नी दुरितापहा}% १०

\twolineshloka
{निस्पृष्टा पापिभिः पुम्भिः सा स्पर्शेनार्हिता सताम्}
{सूर्यो जगत्प्रकाशाय समुदेति जगत्यहो}% ११

\twolineshloka
{उलूकानां रुचिकरो न भवेत्तत्र का क्षतिः}
{तस्मात्त्वमेनां गृह्णीष्व मा त्यजानिन्दितां स्त्रियम्}% १२

\twolineshloka
{श्रीरामभद्रकृपया कुरुष्व वचनं मम}
{एतच्छ्रुत्वा वचस्तस्य शत्रुघ्नस्य महात्मनः}% १३

\twolineshloka
{पुनःपुनर्जगादेदं यदुक्तं भरतं प्रति}
{तन्निशम्य वचो भ्रातुर्दुःखपूरपरिप्लुतः}% १४

\twolineshloka
{पपात मूर्च्छितो भूमौ छिन्नमूल इव द्रुमः}
{भ्रातरं पतितं वीक्ष्य शत्रुघ्नं दुःखितो भृशम्}% १५

\twolineshloka
{प्रतीहारमुवाचेदं लक्ष्मणं त्वानयान्तिकम्}
{स लक्ष्मणगृहं गत्वा न्यवेदयदिदं वचः}% १६

\uvacha{प्रतीहार उवाच}

\twolineshloka
{स्वामिन्रामो भवन्तं तु समाह्वयति वेगतः}
{स तच्छ्रुत्वा समाह्वानं रामचन्द्रेण वेगतः}% १७

\twolineshloka
{जगाम तरसा तत्र यत्र स भ्रातृकोऽनघः}
{भरतं मूर्च्छितं दृष्ट्वा शत्रुघ्नमपि मूर्च्छितम्}% १८

\twolineshloka
{श्रीरामचन्द्रं दुःखार्तं दुःखितो वाक्यमब्रवीत्}
{किमेतद्दारुणं राजन्दृश्यते मूर्च्छनादिकम्}% १९

\twolineshloka
{तदाशु शंस मां सर्वं कारणं मुख्यतोऽनघ}
{एवं वदन्तं नृपतिर्वृत्तान्तं सर्वमादितः}% २०

\twolineshloka
{शशंस लक्ष्मणं क्षिप्रं दुःखपूरपरिप्लुतम्}
{लक्ष्मणस्तद्वचः श्रुत्वा सीतायास्त्यागसम्भवम्}% २१

\twolineshloka
{निःश्वसन्मुहुरुच्छ्वासं स्तब्धगात्र इवाभवत्}
{भ्रातरं स्तब्धगात्रं च कम्पमानं मुहुर्मुहुः}% २२

\twolineshloka
{न किञ्चन वदन्तं तं वीक्ष्य शोकार्दितोऽब्रवीत्}
{किं करिष्याम्यहं भूमौ स्थित्वा दुर्यशसाङ्कितः}% २३

\twolineshloka
{त्यजामीदं वपुः श्रीमल्लोकभीत्या च शोकवान्}
{सर्वदा भ्रातरो मह्यं मद्वाक्यकरणोत्सुकाः}% २४

\twolineshloka
{इदानीं तेपि दैवेन प्रतिकूलवचः कराः}
{कुत्र गच्छामि कं यामि हसिष्यन्ति नृपा भुवि}% २५

\twolineshloka
{दुर्यशो लाञ्छितं मां वै कुष्ठिनं रूपवन्नराः}
{मनोर्वंशे पुरा भूपा जाता जाता गुणाधिकाः}% २६

\twolineshloka
{इदानीं मयि जाते तु विपरीतं बभूव तत्}
{इति सम्भाषमाणं तं रामभद्रं समीक्ष्य सः}% २७

\twolineshloka
{संस्तभ्याश्रूणि विपुलान्युवाच विकल स्वरः}
{स्वामिन्विषादं मा कार्षीः कथं तव मतिर्हृता}% २८

\twolineshloka
{सीतामनिन्दितां को नु त्यजति श्रुतवान्भवान्}
{आकारयामि रजकं परिपृच्छामि तं प्रति}% २९

\twolineshloka
{कथं त्वयानिन्दिता सा जानकी योषितां वरा}
{तव देशे बलात्कश्चिद्बाध्यते न जनोऽल्पकः}% ३०

\twolineshloka
{तस्मात्तस्य यथास्वान्ते प्रतीतिः स्यात्तथाचर}
{किमर्थं त्यज्यते भीरुः पतिव्रतपरायणा}% ३१

\twolineshloka
{मनसा वचसा नान्यं जानाति जनकात्मजा}
{तस्मादेनां गृहाण त्वमेतां मा त्यज जानकीम्}% ३२

\twolineshloka
{ममोपरि कृपां कृत्वा मदुक्तं संश्रयाशु तत्}
{एवं वदन्तं प्रत्यूचे रामः शोकेन कर्षितः}% ३३

\onelineshloka
{लक्ष्मणं धर्मवाक्येन बोधयंस्त्यजनोद्यमः}% ३४

\uvacha{राम उवाच}

\twolineshloka
{कथं तु मां ब्रवीषि त्वं मा त्यजैनामनिन्दिताम्}
{लोकापवादात्त्यक्ष्येऽहं जानन्नपि विपापिनीम्}% ३५

\twolineshloka
{स्वयशः कारणेऽहं स्वं देहं त्यक्ष्याम्यशोभनम्}
{त्वामपि भ्रातरं त्यक्ष्ये लोकवादाद्विगर्हितम्}% ३६

\twolineshloka
{किमुतान्ये गृहाः पुत्रा मित्राणि वसुशोभनम्}
{स्वयशःकारणे सर्वं त्यजामि किमु मैथिलीम्}% ३७

\twolineshloka
{न तथा मे प्रियो भ्राता न कलत्रं न बान्धवाः}
{यथा मे विमलाकीर्तिर्वल्लभा लोकविश्रुता}% ३८

\twolineshloka
{इदानीं रजको नैव प्रष्टव्यो भवति ध्रुवम्}
{कालेन सर्वं भविता लोकचित्तस्य रञ्जनम्}% ३९

\twolineshloka
{आमयो यद्वदामस्तु न चिकित्स्यो भवेत्क्षितौ}
{सकालेन परीपाकाद्भेषजादेव नश्यति}% ४०

\twolineshloka
{तथा कालेन सम्भावि साम्प्रतं मा विलम्बय}
{त्यजैनां विपिने साध्वीं मां वा खड्गेन घातय}% ४१

\twolineshloka
{इत्युक्तं वाक्यमाकर्ण्य दुःखितोऽभूत्तदा महान्}
{चिन्तयामास च स्वान्ते लक्ष्मणः शोककर्षितः}% ४२

\twolineshloka
{पित्राज्ञप्तो जामदग्न्यो मातरं चाप्यघातयत्}
{गुरोराज्ञा नैव लङ्घ्या युक्ताऽयुक्तापि सर्वथा}% ४३

\twolineshloka
{तस्मादेनां त्यजाम्येव रामस्य प्रियकाम्यया}
{इति सञ्चिन्त्य मनसि भ्रातरं प्रत्युवाच सः}% ४४

\uvacha{लक्ष्मणउवाच}

\twolineshloka
{अकृत्यमपि कार्यं वै गुर्वाज्ञां नैव लङ्घयेत्}
{तस्मात्कुर्वे भवद्वाक्यं यत्त्वं वदसि सुव्रत}% ४५

\twolineshloka
{इत्येवं भाषमाणं तं लक्ष्मणं प्रत्युवाच सः}
{साधुसाधु महाप्राज्ञ त्वया मे तोषितं मनः}% ४६

\twolineshloka
{अद्यैव रात्रौ जानक्या दोहदस्तापसी क्षणे}
{तन्मिषेण रथे स्थाप्य मोचयैनां महावने}% ४७

\twolineshloka
{इत्थं भाषितमाकर्ण्य विशुष्यद्वदनोऽभितः}
{रुदन्बाष्पकलां मुञ्चञ्जगाम स्वं निवेशनम्}% ४८

\twolineshloka
{सुमन्त्रं तु समाहूय वचनं तमथाब्रवीत्}
{रथं मे कुरु सज्जं वै सदश्ववरभूषितम्}% ४९

\twolineshloka
{स तद्वाक्यं समाकर्ण्य रथमानीतवांस्तदा}
{आनीतं तं रथं दृष्ट्वा लक्ष्मणः शोककर्षितः}% ५०

\twolineshloka
{परमं दुःखमापन्नः संरुह्य स्यन्दनं वरम्}
{निःश्वसञ्जानकीगेहं प्रतस्थे भ्रातृसेवकः}% ५१

\twolineshloka
{गत्वा चान्तःपुरे भ्राता रामस्य मिथिलात्मजाम्}
{प्रत्यूचे निःश्वसन्वाक्यं दुःखपूरपरिप्लुतः}% ५२

\twolineshloka
{मातर्जानकि रामेण प्रेषितो भवनं तव}
{तापसीः प्रति याहि त्वं दोहदप्राप्तिहेतवे}% ५३

\twolineshloka
{इति वाक्यं समाकर्ण्य लक्ष्मणस्य विदेहजा}
{परमं हर्षमापन्ना लक्ष्मणं प्रत्यभाषत}% ५४

\uvacha{जानक्युवाच}

\twolineshloka
{धन्याहं मैथिली राज्ञी रामस्य चरणस्मरा}
{यस्या दोहदपूर्त्यर्थं प्रेषयामास लक्ष्मणम्}% ५५

\twolineshloka
{अद्याहं ता वनचरीस्तापसीः पतिदेवताः}
{नमस्कुर्यां च वासोभिः पूजयामि मनोहराः}% ५६

\twolineshloka
{इत्युक्त्वा रम्यवस्त्राणि महार्हाभरणानि च}
{मणीन्विमलमुक्ताश्च कर्पूरादिसुगन्धिमत्}% ५७

\twolineshloka
{चन्दनादिकवस्तूनि विचित्राणि सहस्रधा}
{जग्राह रघुनाथस्य पत्नी स्वप्रियकाम्यया}% ५८

\twolineshloka
{सीता गृहीत्वा सर्वाणि दासीनां करयोर्मुहुः}
{लक्ष्मणं प्रतिगच्छन्ती देहल्यां चास्खलत्तदा}% ५९

\twolineshloka
{अविचार्य तदौत्सुक्याल्लक्ष्मणं प्रियकारिणम्}
{उवाच कुत्र सरथो येन मां प्रापयिष्यसि}% ६०

\twolineshloka
{स निःश्वसन्रथं हैमं जानक्या सह निर्विशत्}
{सुमन्त्रं प्रत्युवाचासौ चालयाश्वान्मनोजवान्}% ६१

\twolineshloka
{स सुयुक्तं रथं वाक्याल्लक्ष्मणस्य तु चाह्वयत्}
{अश्रुपूर्णमुखं पश्यँल्लक्ष्मणं स मुहुर्मुहुः}% ६२

\twolineshloka
{आहतास्तेन कशया वाहास्तस्यापतन्पथि}
{न चलन्ति यदा वाहास्तदा लक्ष्मणमब्रवीत्}% ६३

\uvacha{सुमन्त्र उवाच}

\twolineshloka
{स्वामिंश्चलन्ति नो वाहा यत्नेन परिचालिताः}
{किं करोमि न जानेऽत्र कारणं वाहपातने}% ६४

\twolineshloka
{एवं ब्रुवन्तं प्रत्यूचे लक्ष्मणो गद्गदस्वरः}
{सारथिं धैर्यमास्थाय ताडयैतान्कशादिभिः}% ६५

\twolineshloka
{एतच्छ्रुत्वोदितं यन्ता कथञ्चित्समचालयत्}
{तदा स्फुरद्दक्षनेत्रं जानक्या दुःखशंसकम्}% ६६

\twolineshloka
{तदैव हृदये शोकः समभूद्दुःखशंसकः}
{तदैव पक्षिणः पुण्याः कुर्वन्ति परिवर्तनम्}% ६७

\twolineshloka
{एवं वीक्ष्यैव वैदेही प्रत्युवाचाथ देवरम्}
{कथं मे तापसीक्षायै यातुमिच्छा रघूद्वह}% ६८

\twolineshloka
{रामे भूयाद्धि कल्याणं भरते वा तथानुजे}
{तत्प्रजासु च सर्वत्र मा भवन्तु विपर्ययाः}% ६९

\twolineshloka
{एवं ब्रुवन्तीं संवीक्ष्य जानकीं च स लक्ष्मणः}
{न किञ्चिदुक्तवान्रुद्ध कण्ठो बाष्पप्रपूरितः}% ७०

\twolineshloka
{सा गच्छन्ती मृगान्वामं परिवर्तनकारकान्}
{अपश्यद्दुःखसङ्घातकारकान्समभाषत}% ७१

\twolineshloka
{अद्य यन्मे मृगा वामं वर्तयन्ति तदिष्यते}
{श्रीरामचरणौ मुक्त्वा गच्छन्त्यायुक्तमेव तत्}% ७२

\twolineshloka
{महिलानां परोधर्मः स्वभर्तृचरणार्चनम्}
{तन्मुक्त्वान्यत्र यान्त्या मे यद्भवेद्युक्तमेव तत्}% ७३

\twolineshloka
{एवं पथि विचारं तु कुर्वन्त्या परमार्थतः}
{जाह्नवी ददृशे देव्या मुनिवृन्दैकसेविता}% ७४

\twolineshloka
{यस्यां जलस्य कल्लोला दृश्यन्ते दुग्धसन्निभाः}
{तरङ्गो दृश्यते यत्र स्वर्गसोपानमूर्तिभृत्}% ७५

\twolineshloka
{यस्या वारिकणस्पर्शान्महापातकसञ्चयः}
{पलायते न कुत्रापि स्थानमीक्षन्समन्ततः}% ७६

\twolineshloka
{गङ्गां प्राप्याथ सौमित्रिर्जानकीं स्यन्दने स्थिताम्}
{उवाच निर्गलद्बाष्प एहि सीते रथाद्भुवि}% ७७

\twolineshloka
{सीता तद्वाक्यमाकर्ण्य क्षणादवततार सा}
{लक्ष्मणेन धृता बाहौ स्खलन्ती पथि कण्टकैः}% ७८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे जानक्या गङ्गादर्शनं नाम अष्टपञ्चाशत्तमोऽध्यायः॥५८॥

\sect{एकोनषष्टितमोऽध्यायः 5.59}

\uvacha{शेष उवाच}

\twolineshloka
{अथ नावा समुत्तीर्य जाह्नवीं लक्ष्मणस्तदा}
{जानकीं परतस्तीरे हस्ते धृत्वा वनं ययौ}% १

\twolineshloka
{सा चलन्ती पथि तदा शुष्यद्वदनलक्षिता}
{कण्टकक्षतसत्पादा स्खलन्ती च पदे पदे}% २

\twolineshloka
{लक्ष्मणस्तां महाघोरे विपिने दुःखदायिनि}
{प्रवेशयामास तदा राघवाज्ञाविधायकः}% ३

\twolineshloka
{यत्र वृक्षा महाघोरा बर्बूलाः खदिरा घनाः}
{श्लेष्मातकाश्चिञ्चिणीकाः शुष्का दावेन वह्निना}% ४

\twolineshloka
{कोटरस्था महासर्पाः फूत्कुर्वन्ति सुकोपिताः}
{घूका घूत्कुर्वते यत्र लोकचित्तभयङ्कराः}% ५

\twolineshloka
{व्याघ्राः सिंहाः सृगालाश्च द्वीपिनोऽतिभयङ्कराः}
{दृश्यन्ते यत्र सरला मनुष्यादाः सुकोपनाः}% ६

\twolineshloka
{महिषाः सूकरा दुष्टा दंष्ट्रा द्वयविलक्षिताः}
{कुर्वन्ति प्राणिनां तापं मानसस्य मदोद्धुराः}% ७

\twolineshloka
{ईदृग्वनं प्रपश्यन्ती भयेनोपगतज्वरा}
{कण्टकैर्दष्टचरणा लक्ष्मणं वाक्यमब्रवीत्}% ८

\uvacha{जानक्युवाच}

\twolineshloka
{वीरर्षिमुनिसंसेव्या नाश्रमान्नेत्रसौख्यदान्}
{नाहं पश्यामि नो तेषां पत्नीश्च सुतपोधनाः}% ९

\twolineshloka
{पश्यामि केवलं घोरान्पक्षिणः शुष्कवृक्षकान्}
{दावानलेन तत्सर्वं दह्यमानमिदं वनम्}% १०

\twolineshloka
{त्वां च पश्यामि दुःखार्तमश्रुपूर्णाकुलेक्षणम्}
{शकुनेतरसाहस्रं भवेन्मम पदे पदे}% ११

\twolineshloka
{तन्मे कथय वीराग्र्य कथं मुक्ता महात्मना}
{रामेण दुष्टहृदया क्षिप्रं कथय मे हि तत्}% १२

\twolineshloka
{इति वाक्यं समाकर्ण्य लक्ष्मणः शोककर्शितः}
{संरुद्धबाष्पवदनो न किञ्चित्प्रोक्तवांस्तदा}% १३

\twolineshloka
{तदेव विपिनं घोरं गच्छन्ती लक्ष्मणान्विता}
{पुनरप्याह तं वीरं दुःखार्ता पश्यती मुखम्}% १४

\twolineshloka
{तदापि स न तां वक्ति किमपि प्रेक्षुलोलुपः}
{तदा सात्यन्तनिर्बन्धं चकार परिपृच्छती}% १५

\twolineshloka
{आग्रहेण यदा पृष्टो लक्ष्मणः सीतया तदा}
{रुद्धकण्ठो मुहुः शोचन्नवदत्त्यागसम्भवम्}% १६

\twolineshloka
{तद्वाक्यं पविना तुल्यं निशम्य मुनिसत्तम}
{सुलताकृत्तमूलेव बभूवाकल्पवर्जिता}% १७

\twolineshloka
{तदैव पृथिवी तां न जग्राह तनयामिमाम्}
{रामो विपापिनीं सीतां न जह्यादिति शङ्किनी}% १८

\twolineshloka
{पतितां तां तु वैदेहीं दृष्ट्वा सौमित्रिरुत्सुकः}
{पल्लवाग्र्यसमीरेण संज्ञितां तु चकार सः}% १९

\twolineshloka
{संज्ञां प्राप्ता ह्युवाचेदं मा हास्यं कुरु देवर}
{कथं मां पापरहितां त्यजते स रघूद्वहः}% २०

\twolineshloka
{एवं बहुविलप्याथ लक्ष्मणं दुःखसंयुतम्}
{संवीक्ष्यमू र्च्छिता भूमौ पपात परिदुःखिता}% २१

\twolineshloka
{मुहूर्तेनापि संज्ञां सा प्राप्य दुःखपरिप्लुता}
{जगाद रामचरणौ स्मंरती शोकविक्षता}% २२

\twolineshloka
{रघुनाथो महाबुद्धिस्त्यजते मां कथं महान्}
{यो मदर्थे पयोराशिं बद्धवान्वानरैर्युतः}% २३

\twolineshloka
{स कथं मां महावीरो निष्पापां रजकोक्तितः}
{त्यजिष्यति ममैवात्र दैवं तु प्रतिकूलितम्}% २४

\twolineshloka
{एवं वदन्ती पुनरपि मूर्च्छां प्राप्ता विदेहजा}
{मूर्च्छितां तां समीक्ष्याथ रुरोद विकृतस्वरः}% २५

\twolineshloka
{पुनः संज्ञामवाप्यैवं सौमित्रिं निजगाद सा}
{दुःखातुरं वीक्षमाणा रुद्धकण्ठं सुदुःखिता}% २६

\twolineshloka
{सौमित्रे गच्छ रामं त्वं धर्ममूर्तिं यशोनिधिम्}
{मद्वाक्यमेवैतद्ब्रूयाः समक्षं तपसां निधेः}% २७

\twolineshloka
{मां तत्याज भवान्यद्वै जानन्नपि विपापिनीम्}
{कुलस्य सदृशं किं वा शास्त्रज्ञानस्य तत्फलम्}% २८

\twolineshloka
{नित्यं तव पदे रक्तां त्वदुच्छिष्टभुजं हि माम्}
{भवांस्तत्याज तत्सर्वं मम दैवं तु कारणम्}% २९

\twolineshloka
{कल्याणं तव सर्वत्र भूयाद्वीरवरोत्तम}
{अहं तावद्वने त्वां हि स्मरन्ती प्राणधारिका}% ३०

\twolineshloka
{मनसा कर्मणा वाचा भवानेव ममोत्तमः}
{अन्ये तुच्छीकृताः सर्वे मनसा रघुवंशज}% ३१

\twolineshloka
{भवेभवे भवानेव पतिर्भूयान्महीश्वर}
{त्वत्पदस्मरणानेक हतपापा सतीश्वरी}% ३२

\twolineshloka
{श्वश्रूजनं ब्रूहि सर्वं मत्सन्देशं रघूत्तम}
{त्यक्ता वने महाघोरे रामेण निरघा सती}% ३३

\twolineshloka
{स्मरामि चरणौ युष्मद्वने मृगगणैर्युते}
{अन्तर्वत्नी वने त्यक्ता रामेण सुमहात्मना}% ३४

\twolineshloka
{सौमित्रे शृणु मद्वाक्यं भद्रं भूयाद्रघूत्तमे}
{इदानीं सन्त्यजे प्राणान्रामवीर्यं सुरक्षती}% ३५

\twolineshloka
{त्वं रामवचनं तथ्यं यत्करोषि शुभं तव}
{परतन्त्त्रेण तत्कार्यं रामपादाब्जसेविना}% ३६

\twolineshloka
{गच्छ त्वं राम सविधे शिवाः पन्थान एव ते}
{ममोपरि कृपा कार्या स्मर्तव्याहं कदा कदा}% ३७

\twolineshloka
{इत्युक्त्वा मूर्च्छिता भूमौ पपात पुरतस्तदा}
{लक्ष्मणो दुःखमापेदे वीक्ष्य मूर्च्छितजानकीम्}% ३८

\twolineshloka
{वीजयामास वासोग्रैः संज्ञां प्राप्तां प्रकृत्य च}
{सौमित्रिः सान्त्वयामास वचनैर्मधुरैर्मुहुः}% ३९

\uvacha{लक्ष्मण उवाच}

\twolineshloka
{एष गच्छामि रामं वै गत्वा शंसामि सर्वशः}
{समीपे ते मुनेरस्ति वाल्मीकेराश्रमो महान्}% ४०

\twolineshloka
{इत्युक्त्वा तां परिक्रम्य दुःखितो बाष्पपूरितः}
{मुञ्चन्नश्रुकलां दुःखाद्ययौ रामं महीपतिम्}% ४१

\twolineshloka
{जानकी देवरं यान्तं वीक्ष्य विस्मितलोचना}
{हसत्ययं महाभागो लक्ष्मणो देवरो मम}% ४२

\twolineshloka
{कथं मां प्राणतः प्रेष्ठां विपापां राघवोऽत्यजत्}
{इति सञ्चिन्तयन्ती सा तमैक्षदनिमेषणा}% ४३

\twolineshloka
{जाह्नवीं सर्वथोत्तीर्णां ज्ञात्वा सत्यं स्वहापनम्}
{पतिता प्राणसन्देहं प्राप्ता मूर्च्छां गता तदा}% ४४

\twolineshloka
{तदा हंसाः स्वपक्षाभ्यां जलमानीय सर्वतः}
{सिषिचुर्मधुरो वायुर्ववौ पुष्पसुगन्धिमान्}% ४५

\twolineshloka
{करिणः पुष्करैः स्वीयैर्जलपूर्णैः समन्ततः}
{व्याप्तं शरीरं रजसा क्षालयन्त इवागताः}% ४६

\twolineshloka
{मृगास्तदन्तिकं प्राप्य सन्तस्थुर्विस्मितेक्षणाः}
{नगाः पुष्पयुता आसंस्तत्कालं मधुना विना}% ४७

\twolineshloka
{एतस्मिन्समये वृत्ते संज्ञां प्राप्य तदा सती}
{विललाप सुदुःखार्ता रामरामेति जल्पती}% ४८

\twolineshloka
{हा नाथ दीनबन्धो हे करुणामयसन्निधे}
{अपराधादृते मां त्वं कथं त्यजसि वै वने}% ४९

\twolineshloka
{इत्येवमादिभाषन्ती विलपन्ती मुहुर्मुहुः}
{इतस्ततः प्रपश्यन्ती सम्मूर्च्छन्ती पुनःपुनः}% ५०

\twolineshloka
{तदा स्वशिष्यैर्भगवान्वाल्मीकिः सङ्गतो वनम्}
{शुश्राव रुदितं तत्र करुणास्वरभाषितम्}% ५१

\twolineshloka
{शिष्यान्प्रति जगादाथ पश्यन्तु वनमध्यतः}
{को रोदिति महाघोरे विपिने दुःखितस्वरः}% ५२

\twolineshloka
{ते प्रयुक्ताश्च मुनिना सञ्जग्मुर्यत्र जानकी}
{रामरामेति भाषन्ती बाष्पपूरपरिप्लुता}% ५३

\twolineshloka
{तां दृष्ट्वा स्त्रियमौत्सुक्याद्वाल्मीकिं प्रत्यगुर्मुनिम्}
{श्रुत्वा तदीरितं वाक्यं जगामासौ ततो मुनिः}% ५४

\twolineshloka
{दृष्ट्वा तं तपसां राशिं जानकी पतिदेवता}
{नमोस्तु मुनये वेदमूर्तये व्रतवार्धये}% ५५

\twolineshloka
{इत्युक्तवन्तीं तां सीतामाशीर्भिरभ्यनन्दयत्}
{भर्त्रा सह चिरञ्जीव पुत्रौ प्राप्नुहि शोभनौ}% ५६

\twolineshloka
{कासि त्वं किं वने घोरे सङ्गतासि किमीदृशी}
{सर्वं मे शंस जानीयां तव दुःखस्य कारणम्}% ५७

\twolineshloka
{सा तदा प्रत्युवाचेमं रामस्य महिला मुनिम्}
{निःश्वसन्ती करुणया गिरासञ्जातवेपथुः}% ५८

\twolineshloka
{शृणु मे वाक्यमर्थोक्तं सर्वदुःखस्य कारणम्}
{जानीहि मां भूमिपते रघुनाथस्य सेवकीम्}% ५९

\twolineshloka
{अपराधं विना त्यक्ता न जाने तत्र कारणम्}
{लक्ष्मणो मां विमुच्यात्र गतवान्राघवाज्ञया}% ६०

\twolineshloka
{इत्युक्त्वाश्रुकलापूर्णं बिभ्रतीं मुखपङ्कजम्}
{वाल्मीकिः सान्त्वयन्प्राह जानकीं कमलेक्षणाम्}% ६१

\twolineshloka
{वाल्मीकिं मां विजानीहि पितुस्तव गुरुं मुनिम्}
{दुःखं मा कुरु वैदेहि ह्यागच्छ मम चाश्रमम्}% ६२

\twolineshloka
{भिन्नस्थाने पितुर्गेहं जानीहि पतिदेवते}
{ईदृशे कर्मणि मम रोषोस्त्वेव महीपतेः}% ६३

\twolineshloka
{एवं वचः समाकर्ण्य जानकी पतिदेवता}
{दुःखपूर्णाश्रुवदना किञ्चित्सुखमवाप सा}% ६४

\uvacha{शेष उवाच}

\twolineshloka
{वाल्मीकिः सान्त्वयित्वैनां दुःखपूराकुलेक्षणाम्}
{निनाय स्वाश्रमं पुण्यं तापसीवृन्दपूरितम्}% ६५

\twolineshloka
{सा गच्छन्ती पृष्ठतोऽस्य वाल्मीकेस्तपसां निधेः}
{रराजेन्दोः पृष्ठतो वै तारकेव मनोहरा}% ६६

\twolineshloka
{वाल्मीकिः प्राप्य च स्वीयमाश्रमं मुनिपूरितम्}
{तापसीः प्रतिसञ्चख्यौ जानकीं स्वाश्रमं गताम्}% ६७

\twolineshloka
{वैदेही तापसीः सर्वा नमश्चक्रे महामनाः}
{परस्परं प्रहृषिताः परिरम्भं समाचरन्}% ६८

\twolineshloka
{वाल्मीकिर्निजशिष्यान्स प्रत्युवाच तपोनिधिः}
{रच्यतां बत जानक्याः पर्णशाला मनोरमा}% ६९

\twolineshloka
{इत्युक्तं वाक्यमाकर्ण्य वाल्मीकेः सुमनोरमम्}
{व्यरचन्पत्रकैः शालां दारुभिः सुमनोहराम्}% ७०

\twolineshloka
{तत्रावसद्धि वैदेही पतिव्रतपरायणा}
{वाल्मीकेः परिचर्यां च कुर्वन्ती फलभक्षिका}% ७१

\twolineshloka
{जपन्ती रामरामेति मनसा वचसा स्वयम्}
{निनाय दिवसांस्तत्र जानकी पतिदेवता}% ७२

\twolineshloka
{काले सासूत पूत्रौ द्वौ मनोहरवपुर्धरौ}
{रामचन्द्र प्रतिनिधी ह्यश्विनाविव जानकी}% ७३

\twolineshloka
{तच्छ्रुत्वा तु मुनिर्हृष्टो जानक्याः पुत्रसम्भवम्}
{चकार जातकर्मादि संस्कारान्मन्त्रवित्तमः}% ७४

\twolineshloka
{कुशैर्लवैश्च वाल्मीकिर्मुनिः कर्माणि चाचरत्}
{तन्नाम्ना पुत्रयोराख्या कुशो लव इति स्फुटा}% ७५

\twolineshloka
{वाल्मीकिर्यत्र विरजा मङ्गलं तद्यथाचरत्}
{अत्यन्तं हृष्टचित्ता सा बभूव कमलेक्षणा}% ७६

\twolineshloka
{तद्दिने लवणं हत्वा शत्रुघ्नः स्वल्पसैनिकः}
{आगमच्चाश्रमे चास्य वाल्मीकेर्निशि शोभने}% ७७

\twolineshloka
{तदा वाल्मीकिना शिष्टः शत्रुघ्नो रघुनायकम्}
{मा शंस जानकीपुत्रौ कथयिष्याम्यहं पुरः}% ७८

\twolineshloka
{जानकीपुत्रकौ तत्र ववृधाते मनोरमौ}
{कन्दमूलफलैः पुष्टौ व्यदधादुन्मदौ वरौ}% ७९

\twolineshloka
{शुक्लप्रतिपदायाश्च शशीव सुमनोहरौ}
{कालेन संस्कृतौ जातावुपनीतौ मनोहरौ}% ८०

\twolineshloka
{उपनीयमुनिर्वेदं साङ्गमध्यापयत्सुतौ}
{सरहस्यं धनुर्वेदं रामायणमपाठयत्}% ८१

\twolineshloka
{वाल्मीकिना च धनुषी दत्ते स्वर्णसुभूषिते}
{अभेद्ये सगुणे श्रेष्ठे वैरिवृन्दविदारणे}% ८२

\twolineshloka
{इषुधी बाणसम्पूर्णौ अक्षये करवालके}
{चर्माण्यभेद्यानि ददौ जानक्यात्मजयोस्तदा}% ८३

\twolineshloka
{धनुर्धरौ धनुर्वेदपारगावाश्रमे मुदा}
{चरन्तौ तत्र रेजाते अश्विनाविव शोभनौ}% ८४

\twolineshloka
{जानकी वीक्ष्य पुत्रौ द्वौ खड्गचर्मधरौ वरौ}
{परमं हर्षमापन्ना विरहोद्भवमत्यजत्}% ८५

\twolineshloka
{एष ते कथितो विप्र जानक्याः पुत्रसम्भवः}
{अतः शृणुष्व यद्वृत्तं वीरबाहुविकृन्तनम्}% ८६

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवोत्पत्तिकथानकन्नामैकोनषष्टितमोऽध्यायः॥५९॥

\sect{षष्टितमोऽध्यायः 5.60}

\uvacha{शेष उवाच}

\twolineshloka
{शत्रुघ्नो निजवीराणां छिन्नान्बाहून्निरीक्षयन्}
{उवाच तान्सुकुपितो रोषसन्दंशिताधरः}% १

\twolineshloka
{केन वीरेण वो बाहुकृन्तनं समकारि भोः}
{तस्याहं बाहू कृन्तामि देवगुप्तस्य वै भटाः}% २

\twolineshloka
{न जानाति महामूढो रामचन्द्र बलं महत्}
{इदानीं दर्शयिष्यामि पराक्रान्त्या बलं स्वकम्}% ३

\twolineshloka
{स कुत्र वर्तते वीरो हयः कुत्र मनोरमः}
{को वाऽगृह्णात्सुप्तसर्पान्मूढो ज्ञात्वा पराक्रमम्}% ४

\twolineshloka
{इति ते कथिता वीरा विस्मिता दुःखिता भृशम्}
{रामचन्द्र प्रतिनिधिं बालकं समशंसत}% ५

\twolineshloka
{स श्रुत्वा रोषताम्राक्षो बालकेन हयग्रहम्}
{सेनान्यं वै कालजितमाज्ञापयद्युयुत्सुकः}% ६

\twolineshloka
{सेनानीः सकलां सेनां व्यूहयस्व ममाज्ञया}
{रिपुः सम्प्रति गन्तव्यो महाबलपराक्रमः}% ७

\twolineshloka
{नायं बालो हरिर्नूनं भविष्यति हयन्धरः}
{अथवा त्रिपुरारिः स्यान्नान्यथा मद्धयापहृत्}% ८

\twolineshloka
{अवश्यं कदनं भाविसैन्यस्य बलिनो महत्}
{स्वच्छन्दचरितैः खेलन्नास्ते निर्भयधीः शिशुः}% ९

\twolineshloka
{तत्र गन्तव्यमस्माभिः सन्नद्धै रिपुदुर्जयैः}
{एतन्निशम्य वचनं शत्रुघ्नस्य ससैन्यपः}% १०

\twolineshloka
{सज्जीचकार सेनां तां दुर्व्यूढां चतुरङ्गिणीम्}
{सज्जां तां शत्रुजिद्दृष्ट्वा चतुरङ्गयुतां वराम्}% ११

\twolineshloka
{आज्ञापयत्ततो गन्तुं यत्र बालो हयन्धरः}
{सा चचाल तदा सेना चतुरङ्गसमन्विता}% १२

\twolineshloka
{कम्पयन्ती महीभागं त्रासयन्ती रिपून्बलात्}
{सेनानीस्तं ददर्शाथ बालकं रामरूपिणम्}% १३

\twolineshloka
{विचार्य रामप्रतिममब्रवीद्वचनं हितम्}
{बाल मुञ्च हयश्रेष्ठं रामस्य बलशालिनः}% १४

\twolineshloka
{सेनानीः कालजिन्नाम तस्य भूपस्य दुर्मदः}
{त्वां रामप्रतिमं दृष्ट्वा कृपा मे हृदि जायते}% १५

\twolineshloka
{अन्यथा तव मे दौस्थ्याज्जीवितं न भविष्यति}
{एतद्वाक्यं समाकर्ण्य शत्रुघ्नस्य भटस्य हि}% १६

\twolineshloka
{जहास किञ्चिदाकोपादुवाच च वचोद्भुतम्}
{गच्छ मुक्तोसि तं रामं कथयस्व हयग्रहम्}% १७

\twolineshloka
{त्वत्तो बिभेमि नो शूर वाक्येन नयशालिना}
{ममात्र गणना नास्ति त्वादृशाः कोटयो यदि}% १८

\twolineshloka
{मातृपादप्रसादेन तूलीभूता न संशयः}
{कालजित्तव यन्नाम मात्राकारि मनोज्ञया}% १९

\twolineshloka
{पक्वबिम्बफलस्येव वर्णतो न च वीर्यतः}
{दर्शयस्वाधुना वीर्यं स्वनामबलचिह्नितः}% २०

\onelineshloka*
{मां कालं तव सञ्जित्य सत्यनामा भविष्यसि}

\uvacha{शेष उवाच}

\onelineshloka
{स वाक्यैः पविनातुल्यैर्भिन्नः सुभटशेखरः}% २१

चुकोप हृदयेऽत्यतं जगाद वचनं पुनः

\twolineshloka
{कस्मिन्कुले समुत्पत्तिः किं नामासि च बालक}
{त्वन्नाम नाभिजानामि कुलं शीलं वयस्तथा}% २२

\twolineshloka
{पादचारं रथस्थोऽहमधर्मेण कथं जये}
{तदात्यन्तं प्रकुपितो जगाद वचनं पुनः}% २३

\twolineshloka
{कुलेन किं च शीलेन नाम्ना वा सुमनोहृदा}
{लवोऽहं लवतः सर्वाञ्जेष्यामि रिपुसैनिकान्}% २४

\twolineshloka
{इदानीं त्वामपि भटं करिष्ये पादचारिणम्}
{इत्थमुक्त्वा धनुः सज्यं चकार स लवो बली}% २५

\twolineshloka
{टङ्कारयामास तदा वीरानाकम्पयन्हृदि}
{वाल्मीकिं प्रथमं स्मृत्वा जानकीं मातरं लवः}% २६

\twolineshloka
{मुमोच बाणान्निशितान्सद्यः प्राणापहारिणः}
{कालजित्स्वधनुः कृत्वा सज्यं कोपसमन्वितः}% २७

\twolineshloka
{ताडयामास जवनो लवं रणविशारदः}
{तद्बाणाञ्छतधा छित्त्वा क्षणाद्वेगात्कुशानुजः}% २८

\twolineshloka
{सेनान्यं विरथं चक्रे वसुभिः स्वशरोत्तमैः}
{विरथो गजमानीतमारुरोह भटैर्निजैः}% २९

\twolineshloka
{मदोन्मत्तं महावेगं सप्तधा प्रस्रवान्वितम्}
{गजारूढं तु तं दृष्ट्वा दशभिर्धनुषोगतैः}% ३०

\twolineshloka
{बाणैर्विव्याध विहसन्सर्वान्रिपुगणाञ्जयी}
{कालजित्तस्य वीर्यं तु दृष्ट्वा विस्मितमानसः}% ३१

\twolineshloka
{गदां मुमोच महतीं महायस विनिर्मिताम्}
{आपतन्तीं गदां वेगाद्भारायुतविनिर्मिताम्}% ३२

\twolineshloka
{त्रिधा चिच्छेद तरसा क्षुरप्रैः सकुशानुजः}
{परिघं निशितं घोरं वैरिप्राणहरोदितम्}% ३३

\twolineshloka
{मुक्तं पुनस्तेन लवश्चिच्छेद तरसान्वितः}
{छित्त्वा तत्परिघं घोरं कोपादारक्तलोचनः}% ३४

\twolineshloka
{गजोपस्थे समारूढं मन्यमानश्चुकोप ह}
{तत्क्षणादच्छिनत्तस्य शुण्डां खड्गेन दन्तिनः}% ३५

\twolineshloka
{दन्तयोश्चरणौ धृत्वा रुरोह गजमस्तके}
{मुकुटं शतधा कृत्वा कवचं तु सहस्रधा}% ३६

\twolineshloka
{केशेष्वाकृष्य सेनान्यं पातयामास भूतले}
{पातितः स गजोपस्थात्सेनानीः कुपितः पुनः}% ३७

\twolineshloka
{हृदये ताडयामास मुष्टिना वज्रमुष्टिना}
{स आहतो मुष्टिभिस्तु क्षुरप्रान्निशिताञ्छरान्}% ३८

\twolineshloka
{मुमोच हृदये क्षिप्रं कुण्डलीकृतधन्ववान्}
{स रराज रणोपान्ते कुण्डलीकृत चापवान्}% ३९

\twolineshloka
{शिरस्त्रं कवचं बिभ्रदभेद्यं शरकोटिभिः}
{स विद्धः सायकैस्तीक्ष्णैस्तं हन्तुं खड्गमाददे}% ४०

\twolineshloka
{दशन्रोषात्स्वदशनान्निःश्वसन्नुच्छ्वसन्मुहुः}
{खड्गहस्तं समायान्तं शूरं सेनापतिं लवः}% ४१

\twolineshloka
{चिच्छेद भुजमध्यं तु स खड्गः पाणिरापतत्}
{छिन्नं खड्गधरं हस्तं वीक्ष्य कोपाच्चमूपतिः}% ४२

\twolineshloka
{वामेन गदया हन्तुं प्रचक्राम भुजेन तम्}
{सोऽपि च्छिन्नो भुजस्तस्य साङ्गदस्तीक्ष्णसायकैः}% ४३

\twolineshloka
{तदा प्रकुपितो वीरः पादाभ्यामहनल्लवम्}
{लवः पादाहतस्तस्य न चचाल रणाङ्गणे}% ४४

\twolineshloka
{स्रजाहतो द्विप इव चरणच्छेदनं व्यधात्}
{तदापि तं मौलिनासौ प्रहर्तुमुपचक्रमे}% ४५

\twolineshloka
{तदा लवश्चमूनाथं मन्यमानोऽधिपौरुषम्}
{करवालं समादाय करे कालानलोपमम्}% ४६

\twolineshloka
{अच्छिनच्छिर एतस्य महामुकुटशोभितम्}
{हाहाकारो महानासीच्चमूनाथे निपातिते}% ४७

\twolineshloka
{सैनिकाः परिसङ्क्रुद्धा लवं हन्तुं समागताः}
{लवस्तान्स्वशराघातैः पलायनपरान्व्यधात्}% ४८

\twolineshloka
{छिन्नाभिन्नाङ्गकाः केचिद्गता केचिद्रणाङ्गणात्}
{स निवार्याखिलान्योधान्विजगाह चमूं मुदा}% ४९

\twolineshloka
{वाराह इव निःश्वस्य प्रलये सुमहार्णवम्}
{गजा भिन्ना द्विधा जाता मौक्तिकैः पूरिता मही}% ५०

\twolineshloka
{दुर्गमाभूद्भटाग्र्याणां पर्वतैर्व्यापृता यथा}
{अश्वाः कनकपल्याणा रुचिरारत्नराजिताः}% ५१

\twolineshloka
{अपतन्रुधिराप्लुष्टे ह्रदे बल सुशोभिताः}
{रथिनः करमध्यस्थ धनुर्दण्डसुशोभिनः}% ५२

\twolineshloka
{रथोपस्थे निपतिताः स्वर्गगा इव वै सुराः}
{सन्दष्टौष्ठपुटा वक्त्र भ्रमल्लक्ष्मीविलक्षिताः}% ५३

\twolineshloka
{पतितास्तत्र दृश्यन्ते वीरा रणविशारदाः}
{सुस्राव शोणितसरिद्धयमस्तककच्छपा}% ५४

\twolineshloka
{महाप्रवाहललिता वैरिणां भयकारिका}
{केषाञ्चिद्बाहविश्छिन्नाः केषां पादा विकर्तिता}% ५५

\twolineshloka
{केषां कर्णाश्च नासाश्च केषां कवचकुण्डले}
{एवं तु कदनं जातं सेनान्यां पतिते रणे}% ५६

\twolineshloka
{सर्वे निपतिता वीरा न केचिज्जीवितास्ततः}
{लवो जयं रणे प्राप्य वैरिवृन्दं विजित्य च}% ५७

\twolineshloka
{अन्यागमनशङ्कायां मनः कुर्वन्नवैक्षत}
{केचिदुर्वरिता युद्धाद्भाग्येन न रणे मृताः}% ५८

\twolineshloka
{शत्रुघ्नं सविधे जग्मुः शंसितुं वृत्तमद्भुतम्}
{गत्वा ते कथयामासुर्यथावृत्तं रणाङ्गणे}% ५९

\twolineshloka
{कालजिन्निधनं बालाच्चित्रकारि रणोद्यमम्}
{तच्छ्रुत्वा विस्मयं प्राप्तः शत्रुघ्नस्तानुवाच ह}% ६०

\twolineshloka
{हसन्रोषाद्दशन्दन्तान्बालग्राह हयं स्मरन्}
{रे वीराः किं मदोन्मत्ता यूयं किं वा छलग्रहाः}% ६१

\twolineshloka
{किं वा वैकल्यमायातं कालजिन्मरणं कथम्}
{यः सङ्ख्ये वैरिवृन्दानां दारुणः समितिञ्जयः}% ६२

\twolineshloka
{तं कथं बालको जीयाद्यमस्यापि दुरासदम्}
{शत्रुघ्नवाक्यं संश्रुत्य वीराः प्रोचुरसृक्प्लुताः}% ६३

\twolineshloka
{नास्माकं मदमत्तादि न च्छलो न च देवनम्}
{कालजिन्मरणं सत्यं लवाज्जानीहि भूपते}% ६४

\twolineshloka
{बलं च कृत्स्नं मथितं बालेनातुलशौण्डिना}
{अतः परं तु यत्कार्यं ये प्रेष्या नृवरोत्तमाः}% ६५

\twolineshloka
{बालं ज्ञात्वा भवान्नात्र करोतु बलसाहसम्}
{इति श्रुत्वा वचस्तेषां वीराणां शत्रुहा तदा}% ६६

\onelineshloka
{सुमतिं च मतिश्रेष्ठमुवाच रणकारणे}% ६७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे कुशलवयुद्धे सैन्यपराजय कालजित्सेनानीमरणं नाम षष्टितमोऽध्यायः॥६०॥

\sect{एकषष्टितमोऽध्यायः 5.61}

\uvacha{शत्रुघ्न उवाच}

\twolineshloka
{जानासि किं महामन्त्रिन्को बालो हयमाहरत्}
{येन मे क्षपितं सर्वं बलं वारिधिसन्निभम्}% १

\uvacha{सुमतिरुवाच}

\twolineshloka
{स्वामिन्नयं मुनिश्रेष्ठ वाल्मीकेराश्रमो महान्}
{क्षत्त्रियाणामत्र वासो नास्त्येव परतापन}% २

\twolineshloka
{इन्द्रो भविष्यति परममर्षी हयमाहरत्}
{पुरारिर्वान्यथा वाहं तव कः समुपाहरेत्}% ३

\twolineshloka
{कालजिद्येन नाशं वै प्राप्तः परमदारुणः}
{तं प्रति श्रीमहाराज गन्ता कः पुष्कलान्यतः}% ४

\twolineshloka
{त्वं च वीरैर्भटैः सर्वैराजभिः परिवारितः}
{तत्र गच्छस्व सैन्येन महता शत्रुकृन्तन}% ५

\twolineshloka
{गत्वा स जीवितं वीरं बद्ध्वा तु कुतुकार्थिने}
{दर्शयिष्यामि रामाय मतं मे त्विदमादृतम्}% ६

\twolineshloka
{इति वाक्यं समाकर्ण्य वीरान्सर्वान्समादिशत्}
{सैन्येन महता यात यूयमायामि पृष्ठतः}% ७

\twolineshloka
{निर्दिष्टास्ते क्षणाद्वीरा जग्मुर्यत्र लवो बली}
{धनुर्विस्फारयंस्तत्र सुदृढं गुणपूरितम्}% ८

\twolineshloka
{आयातं तन्महद्दृष्ट्वा बलं वीरप्रपूरितम्}
{न किञ्चिन्मनसा बिभ्येलवेन बलशालिना}% ९

\twolineshloka
{लवः सिंह इवोत्तस्थौ मृगान्मत्वाऽखिलान्भटान्}
{धनुर्विस्फारयन्रोषाच्छरान्मुञ्चन्सहस्रशः}% १०

\twolineshloka
{ते शरैः पीड्यमानास्तु महारोषेण पूरिताः}
{वीरं बालं मन्यमानाः सम्मुखं प्राद्रवंस्तदा}% ११

\twolineshloka
{वीरान्सहस्रशो दृष्ट्वा भ्रमिभिः पर्यवस्थितान्}
{लवो जवेन सन्धाय शरान्रोषप्रपूरितः}% १२

\twolineshloka
{भ्रमिराद्या सहस्रेण द्वितीयायुतसङ्ख्यया}
{तृतीयायुतयुग्मेन तुरीयायुतपञ्चभिः}% १३

\twolineshloka
{पञ्चमी लक्षयोधानां षष्ठी योधायुताधिकैः}
{सप्तमी लक्षयुग्मेन सप्तभिर्भ्रमिभिर्वृतः}% १४

\twolineshloka
{मध्ये लवो भ्रमिव्याप्तः स चरन्वह्निवत्तदा}
{दाहयामास सर्वान्वै सैनिकान्भ्रमिकारकान्}% १५

\twolineshloka
{काचित्खङ्गैः शरैः काचित्काचित्प्रासैश्च कुन्तलैः}
{पट्टिशैः परिघैः सर्वा भ्रमिर्भग्ना महात्मना}% १६

\twolineshloka
{सप्तभिर्भ्रमिभिर्मुक्तो रराज स कुशानुजः}
{मेघवृन्दविनिर्मुक्तः शशीव शरदागमे}% १७

\twolineshloka
{प्राहरत्सर्वथा योधान्भिन्दन्गजकरान्बहून्}
{छिन्दञ्छिरांसि वीराणां चक्रभ्रूणि महान्ति च}% १८

\twolineshloka
{अनेके पतिता वीरा लवबाणप्रपीडिताः}
{मुमुहुः समरेऽथान्ये नष्टा अन्ये सुकातराः}% १९

\twolineshloka
{पलायनपरं सैन्यं लवबाणप्रपीडितम्}
{वीक्ष्य वीरो रणे योद्धुं प्रायात्पुष्कलसंज्ञकः}% २०

\twolineshloka
{तिष्ठतिष्ठेति च वदन्रोषपूरितलोचनः}
{रथे सुहयशोभाढ्ये तिष्ठन्प्रायाल्लवं बली}% २१

\twolineshloka
{स लवं प्रत्युवाचाथ पुष्कलः परमास्त्रवित्}
{तिष्ठ दत्ते मया सङ्ख्ये रथे सुहयशोभिते}% २२

पदातिना त्वया युद्धं करोमि किमथाहवे

\twolineshloka
{तस्मात्तिष्ठ रथे पश्चाद्युद्ध्येऽहं भवता सह}
{एतद्वाक्यं निशम्यासौ लवः पुष्कलमब्रवीत्}% २३

\twolineshloka
{त्वया दत्ते रथे स्थित्वा युद्धं कुर्यामहं रणे}
{तदा मे पापमेव स्याज्जयः सन्दिग्ध एव हि}% २४

\twolineshloka
{न वयं ब्राह्मणा वीर प्रतिग्रहपरायणाः}
{वयं तु क्षत्रिया नित्यं दानकर्मक्रियारताः}% २५

\twolineshloka
{इदानीं त्वद्रथं कोपाद्भनज्मि प्रत्यहं भवान्}
{पादचारी भवत्येव पश्चाद्युद्धं करिष्यति}% २६

\twolineshloka
{पुष्कलो वाक्यमाकर्ण्य धर्मधैर्यसमन्वितम्}
{विसिस्माय चिरं चित्ते धनुः सज्यमथाकरोत्}% २७

\twolineshloka
{तमात्तधनुषं दृष्ट्वा लवः कोपसमन्वितः}
{चापं चिच्छेद पाणिस्थं शरसन्धानमाचरन्}% २८

\twolineshloka
{स यावत्स गुणं चापं कुरुते तावदुद्धतः}
{रथभङ्गं चकारास्य समरे प्रहसन्बली}% २९

\twolineshloka
{भग्नं रथं स्वकं वीक्ष्य धनुश्छिन्नं महात्मना}
{महावीरं मन्यमानः पदातिः प्राद्रवद्रणे}% ३०

\twolineshloka
{उभौ धनुर्धरौ वीरावुभावपि शरोद्धतौ}
{उभौ क्षतजविप्लुष्टौ छिन्नसन्नाहितावुभौ}% ३१

\twolineshloka
{परस्परं बाणघातविशीर्णावपुलक्षितौ}
{जयाकाङ्क्षां प्रकुर्वन्तौ परस्परवधैषिणौ}% ३२

\twolineshloka
{जयन्तकार्तिकेयौ वा पुरारिः पुरभिद्यथा}
{एवं परस्परं युद्धं प्रकुर्वाणौ रणाङ्गणे}% ३३

\twolineshloka
{पुष्कलः प्रत्युवाचाथ बालं शूरशिरोमणे}
{त्वादृशो न मया दृष्टः कश्चिद्वीरशिरोमणिः}% ३४

\twolineshloka
{शिरस्ते पातयाम्यद्य बाणैः शितसुपर्वभिः}
{मा पलायस्व समरे प्राणान्रक्षस्व संयतः}% ३५

\twolineshloka
{एवमुक्त्वा लवं वीरं चकार शरपञ्जरे}
{पुष्कलस्य शरा भूमौ नभसि व्याप्य संस्थिताः}% ३६

\twolineshloka
{शरपञ्जरमध्यस्थो लवः पुष्कलमब्रवीत्}
{महत्कर्म कृतं वीर यन्मां बाणैरपीडयत्}% ३७

\twolineshloka
{इत्युक्त्वा बाणसङ्घातं प्रच्छिद्य वचनं पुनः}
{जगाद पुष्कलं वीरः शरसन्धानकोविदः}% ३८

\twolineshloka
{पालयात्मानमाजिस्थं मच्छराघातपीडितः}
{पतिष्यसि महीपृष्ठे रुधिरेण परिप्लुतः}% ३९

\twolineshloka
{एवमुक्तं समाकर्ण्य पुष्कलः कोपसंयुतः}
{रणे संयोधयामास लवं वीरं महाबलम्}% ४०

\twolineshloka
{लवः प्रकुपितो बाणं तीक्ष्णं वैरिविदारणम्}
{जग्राह लवतः कोशादाशीविषमिव क्रुधा}% ४१

\twolineshloka
{जाज्वल्यमानः सशरश्चापमुक्तो लवस्य च}
{हृदयं भेत्तुमुद्युक्तश्छिन्नो भारतिनाशु सः}% ४२

\twolineshloka
{छिन्ने भारतिना सङ्ख्ये शरेण प्राणहारिणा}
{अत्यन्तं कुपितो घोरं शरमन्यं समाददे}% ४३

\twolineshloka
{आकर्णाकृष्टचापेन स मुक्तो निशितः शरः}
{बिभेद हृदयं तस्य पुष्कलस्य महारणे}% ४४

\twolineshloka
{भिन्नो वक्षसि वीरेण सायकेनाशुगामिना}
{पपात धरणीपृष्ठे महाशूरशिरोमणिः}% ४५

\twolineshloka
{पतितं तं समालोक्य पुष्कलं पवनात्मजः}
{गृहीत्वा राघवभ्रात्रे ददौ मूर्च्छासमन्वितम्}% ४६

\twolineshloka
{मूर्च्छितं तं समालोक्य शोकविह्वलमानसः}
{हनूमन्तं लवं हन्तुं निदिदेश क्रुधान्वितः}% ४७

\twolineshloka
{हनूमान्क्रोधसम्प्लुष्टो लवं सङ्ख्ये महाबलम्}
{विजेतुं तरसा प्रागाद्वृक्षमुद्यम्य शाल्मलिम्}% ४८

\twolineshloka
{वृक्षेण हतवान्मूर्ध्नि लवस्य हनुमान्बली}
{तमापतन्तं तरसा चिच्छेद शतधा लवः}% ४९

\twolineshloka
{छिन्ने नगे पुनः कोपाद्वृक्षानुत्पाट्य मूलतः}
{ताडयामास हृदये मस्तके च महाबलः}% ५०

\twolineshloka
{यान्यान्वृक्षान्समाहृत्याताडयत्पवनात्मजः}
{तांस्तांश्चिच्छेद तरसा बलवान्नतपर्वभिः}% ५१

\twolineshloka
{तदा शिलाः समुत्पाट्य गण्डशैलोपमाः कपिः}
{पातयामास शिरसि क्षिप्रवेगेन मारुतिः}% ५२

\twolineshloka
{स आहतः शिलासङ्घैः सङ्ख्ये कोदण्डमुन्नयन्}
{बाणैस्ताश्चूर्णयामास यन्त्रिकाभिर्यथा कणाः}% ५३

\twolineshloka
{तदात्यन्तं प्रकुपितो मारुतिः पुच्छवेष्टनम्}
{चकार समरोपान्ते लवस्य बलिनः कृती}% ५४

\twolineshloka
{स्वं पुच्छेन समाविद्धं वीक्ष्य स्वाम्बां हृदि स्मरन्}
{मुष्टिना ताडयामास लाङ्गूलं मारुतेर्बली}% ५५

\twolineshloka
{तन्मुष्टिघातव्यथितो मारुतिस्तममूमुचत्}
{स मुक्तः पुच्छतो युद्धे शरान्मुञ्चन्नभूद्बली}% ५६

\twolineshloka
{दुर्वारशरघातेन सम्पीडिततनुः कपिः}
{बाणवर्षं मन्यमानो दुःसहं समरे बहु}% ५७

\twolineshloka
{किङ्कर्तव्यमितोऽस्माभिः पलाय्य यदि गम्यते}
{तदा मे स्वामिनो लज्जा ताडयेद्बालकोऽत्र माम्}% ५८

\twolineshloka
{ब्रह्मदत्तवरत्वात्तु मूर्च्छा न मरणं नहि}
{दुःसहा बाणपीडात्र किं कर्तव्यं मयाधुना}% ५९

\twolineshloka
{शत्रुघ्नः समरे गत्वा जयं प्राप्नोतु बालकात्}
{अहं तावज्जयाकाङ्क्षी शये कपटमूर्च्छया}% ६०

\twolineshloka
{इत्येवं मानसे कृत्वा पपात रणमण्डले}
{पश्यतां सर्ववीराणां कपटेन विमूर्च्छितः}% ६१

\twolineshloka
{तं मूर्च्छितं समाज्ञाय हनूमन्तं महाबलम्}
{जघान सर्वान्नृपतीञ्छरमोक्षविचक्षणः}% ६२

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे हनुमत्पतनन्नामैकषष्टितमोऽध्यायः॥६१॥

\sect{द्विषष्टितमोऽध्यायः 5.62}

\uvacha{शेष उवाच}

\twolineshloka
{मूर्च्छितं मारुतिं श्रुत्वा शत्रुघ्नः शोकमाययौ}
{किङ्कर्तव्यं मया सङ्ख्ये बालकोऽयं महाबलः}% १

\twolineshloka
{स्वयं रथे हेममये तिष्ठन्वीरवरैः सह}
{योद्धुं प्रागाल्लवो यत्र विचित्ररणकोविदः}% २

\twolineshloka
{लवं ददर्श शिशुतां प्राप्तं राममिव क्षितौ}
{धनुर्बाणकरं वीरान्क्षिपन्तं रणमूर्धनि}% ३

\twolineshloka
{विचारयामास तदा कोऽयं रामस्वरूपधृक्}
{नीलोत्पलदलश्यामं वपुर्बिभ्रन्मनोहरम्}% ४

\twolineshloka
{एष वै देहतनुजा सुतो भवति नान्यथा}
{अस्मान्विजित्य समरे यास्यते मृगराडिव}% ५

\twolineshloka
{अस्माकं नो जयो भाव्यः शक्त्या विरहितात्मनाम्}
{अशक्ताः किं करिष्यामः समरे रणकोविदाः}% ६

\twolineshloka
{इत्येवं स विचार्याथ बालकं तु वचोऽब्रवीत्}
{रणे कुतुककर्तारं वीरकोटिनिपातकम्}% ७

\twolineshloka
{कस्त्वं बाल रणेऽस्माकं वीरान्पातयसि क्षितौ}
{न जानीषे बलं राज्ञो रामस्य दनुजार्दिनः}% ८

\twolineshloka
{का ते माता पिता कस्ते सुभाग्यो जयमाप्तवान्}
{नाम किं विश्रुतं लोके जानीयां ते महाबल}% ९

\twolineshloka
{मुञ्च वाहः कथं बद्धः शिशुत्वात्तत्क्षमामि ते}
{आयाहि रामं वीक्षस्व दास्यते बहुलं तव}% १०

\twolineshloka
{इत्युक्तो बालको वीरो वचः शत्रुघ्नमावदत्}
{किं ते नाम्नाथ पित्रा वा कुलेन वयसा तथा}% ११

\twolineshloka
{युध्यस्व समरे वीर चेत्त्वं बलयुतो भवेः}
{कुशं वीरं नमस्कृत्य पादयोर्याहि नान्यथा}% १२

\twolineshloka
{भ्राता रामस्य वीरो भूर्नावयोर्बलिनां वरः}
{वाहं विमोचय बलाच्छक्तिस्ते विद्यते यदि}% १३

\twolineshloka
{इत्युक्त्वा शरसन्धानं कृत्वा प्राहरदुद्भटः}
{हृदये मस्तके चैव भुजयो रणमण्डले}% १४

\twolineshloka
{तदा प्रकुपितो राजा धनुः सज्यमथाकरोत्}
{नादयन्मेघगम्भीरं त्रासयन्निव बालकम्}% १५

\twolineshloka
{बाणानपरिसङ्ख्यातान्मुमोच बलिनां वरः}
{बालो बलेन चिच्छेद सर्वांस्तान्सायकव्रजान्}% १६

\twolineshloka
{लवस्यानेकधा मुक्तैर्बाणैर्व्याप्तं महीतलम्}
{व्यतीपाते प्रदत्तस्य दानस्येवाक्षयं गताः}% १७

\twolineshloka
{ते बाणा व्योमसकलं व्याप्नुवँल्लवसन्धिताः}
{सूर्यमण्डलमासाद्य प्रवर्तन्ते समन्ततः}% १८

\twolineshloka
{मारुतो नाविशद्यत्र बाणपञ्जरगोचरे}
{मनुष्याणां तु का वार्ता क्षणजीवितशंसिनाम्}% १९

\twolineshloka
{तद्बाणान्विस्तृतान्दृष्ट्वा शत्रुघ्नो विस्मयं गतः}
{अच्छिनच्छतसाहस्रं बाणमोचनकोविदः}% २०

\twolineshloka
{ताञ्छिन्नान्सायकान्सर्वान्स्वीयान्दृष्ट्वा कुशानुजः}
{धनुश्चिच्छेद तरसा शत्रुघ्नस्य महीपतेः}% २१

\twolineshloka
{सोऽन्यद्धनुरुपादाय यावन्मुञ्चति सायकान्}
{तावद्बभञ्ज सरथं सायकैः शितपर्वभिः}% २२

\twolineshloka
{करस्थमच्छिनच्चापं सुदृढं गुणपूरितम्}
{तत्कर्मापूजयन्वीरा रणमण्डलवर्तिनः}% २३

\twolineshloka
{सच्छिन्नधन्वा विरथो हताश्वो हतसारथिः}
{अन्यं रथं समास्थाय ययौ योद्धुं लवं बलात्}% २४

\twolineshloka
{अनेकबाणनिर्भिन्नः स्रवद्रक्तकलेवरः}
{पुष्पितः किंशुक इव शुशुभे रणमध्यगः}% २५

\twolineshloka
{शत्रुघ्नबाणप्रहतः परं कोपमुपागमत्}
{बाणसन्धानचतुरः कुण्डलीकृत चापवान्}% २६

\twolineshloka
{विशीर्णकवचं देहं शिरोमुकुटवर्जितम्}
{स्रवद्रक्तपरिप्लुष्टं शत्रुघ्नस्य चकार सः}% २७

\twolineshloka
{तदा रामानुजः क्रुद्धो दशबाणाञ्छिताग्रकान्}
{मुमोच प्राणसंहारकारकान्कुपितो भृशम्}% २८

\twolineshloka
{स तांस्तांस्तिलशः कृत्वा बाणैर्निशितपर्वभिः}
{ताडयामास हृदये शत्रुघ्नस्याष्टभिः शरैः}% २९

\twolineshloka
{अत्यन्तं बाणपीडार्तो लवं बलिनमुत्स्मरन्}
{दुःसहं मन्यमानस्तं शरान्मुञ्चन्नभूत्तदा}% ३०

\twolineshloka
{तदा लवेन तीक्ष्णेन हृदि भिन्नो विशालके}
{अर्धचन्द्रसमानेन तीक्ष्णपर्वसुशोभिना}% ३१

\twolineshloka
{स विद्धो हृदि बाणेन पीडां प्राप्तः सुदारुणाम्}
{पपात स्यन्दनोपस्थे धनुःपाणिः सुशोभितः}% ३२

\twolineshloka
{शत्रुघ्नं मूर्छितं दृष्ट्वा नृपाश्च सुरथादयः}
{दुद्रुवुर्लवमुद्युक्ता जयप्राप्त्यै रणे तदा}% ३३

\twolineshloka
{सुरथो विमलो वीरो राजा वीरमणिस्तथा}
{सुमदो रिपुतापाद्याः परिवव्रुश्च संयुगे}% ३४

\twolineshloka
{केचित्क्षुरप्रैर्मुसलैः केचिद्बाणैः सुदारुणैः}
{प्रासैः परशुभिः केचित्सर्वतः प्राहरन्नृपाः}% ३५

\twolineshloka
{तानधर्मेण युद्धोत्कान्दृष्ट्वा वीरशिरोमणिः}
{दशभिर्दशभिर्बाणैस्ताडयामास संयुगे}% ३६

\twolineshloka
{ते बाणवर्षविहता रणमध्ये सुकोपनाः}
{केचित्पलायिताः केचिन्मुमुहुर्युद्धमण्डले}% ३७

\twolineshloka
{तावत्स राजा शत्रुघ्नो मूर्च्छां सन्त्यज्य सङ्गरे}
{लवं प्रायान्महावीरं योद्धुं बलसमन्वितः}% ३८

\twolineshloka
{आगत्य तं लवं प्राह धन्योसि शिशुसन्निभः}
{न बालस्त्वं सुरः कश्चिच्छलितुं मां समागतः}% ३९

\twolineshloka
{केनापि नहि वीरेण पातितो रणमण्डले}
{त्वयाहं प्रापितो मूर्च्छां समक्षं मम पश्यतः}% ४०

\twolineshloka
{इदानीं पश्य मे वीर्यं त्वां सङ्ख्ये पातयाम्यहम्}
{सहस्व बाणमेकं त्वं मापलायस्व बालक}% ४१

\twolineshloka
{इत्युक्त्वा समरे बालं शरमेकं समाददे}
{यमवक्त्रसमं घोरं लवणो येन घातितः}% ४२

\twolineshloka
{सन्धाय बाणं जाज्वल्यं हृदि भेत्तुं मनो दधत्}
{लवं वीरसहस्राणां वह्निवत्सर्वदाहकम्}% ४३

\twolineshloka
{तं बाणं प्रज्वलन्तं स द्योतयन्तं दिशो दश}
{दृष्ट्वा सस्मार बलिनं कुशं वैरिनिपातिनम्}% ४४

\twolineshloka
{यद्यस्मिन्समये वीरो भ्राता स्याद्बलवान्मम}
{तदा शत्रुघ्नवशता न मे स्याद्भयमुल्बणम्}% ४५

\twolineshloka
{एवं तर्कयतस्तस्य लवस्य च महात्मनः}
{हृदि लग्नो महाबाणो घोरः कालानलोपमः}% ४६

\twolineshloka
{मूर्च्छां प्राप तदा वीरो भूपसायकसंहतः}
{सङ्गरे सर्ववीराणां शिरोभिः समलङ्कृते}% ४७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे लवमूर्च्छा नाम द्विषष्टितमोऽध्यायः॥६२॥

\sect{त्रिषष्टितमोऽध्यायः 5.63}

\uvacha{शेष उवाच}

\twolineshloka
{लवं विमूर्च्छितं दृष्ट्वा बलिवैरिविदारणम्}
{शत्रुघ्नो जयमापेदे रणमूर्ध्नि महाबलः}% १

\twolineshloka
{लवं बालं रथे स्थाप्य शिरस्त्राणाद्यलङ्कृतम्}
{रामप्रतिनिधिं मूर्त्या ततो गन्तुमियेष सः}% २

\twolineshloka
{स्वमित्रं शत्रुणा ग्रस्तमिति दुःखसमन्विताः}
{बालामात्रेऽस्य सीतायै त्वरिताः सन्न्यवेदयन्}% ३

बाला ऊचुः

\twolineshloka
{मातर्जानकि ते पुत्रो बलाद्वाहमपाहरत्}
{कस्यचिद्भूपवर्यस्य बलयुक्तस्य मानिनः}% ४

\twolineshloka
{ततो युद्धमभूद्घोरं तस्य सैन्येन जानकि}
{तदा वीरेण पुत्रेण तव सर्वं निपातितम्}% ५

\twolineshloka
{पश्चादपि जयं प्राप्तः सुतस्तव मनोहरः}
{तं भूपं मूर्छितं कृत्वा जयमाप रणाङ्गणे}% ६

\twolineshloka
{ततो मूर्च्छां विहायैष राजा परमदारुणः}
{सङ्कुप्य पातयामास तव पुत्रं रणाङ्गणे}% ७

\twolineshloka
{अस्माभिर्वारितः पूर्वं मा गृहाण हयोत्तमम्}
{अस्मान्सर्वांश्च धिक्कृत्य ब्राह्मणान्वेदपारगान्}% ८

\twolineshloka
{इति वाक्यं शिशूनां सा समाकर्ण्य सुदारुणम्}
{पपात भूतलोपस्थे दुःखयुक्ता रुरोद ह}% ९

\uvacha{सीतोवाच}

\twolineshloka
{कथं नृपो दयाहीनो बालेन सह युध्यति}
{अधर्मकृतदुर्बुद्धिर्यो मद्बालं न्यपातयत्}% १०

\twolineshloka
{लव वीरभवान्कुत्र वर्ततेऽति बलान्वितः}
{कथं त्वं निष्कृपस्याहो राज्ञोऽहार्षीद्धयोत्तमम्}% ११

\twolineshloka
{त्वं बालस्ते दुराक्रान्ताः सर्वशस्त्रविशारदाः}
{रथस्था विरथस्त्वं वै कथं युद्धं समं भवेत्}% १२

\twolineshloka
{ताताहं तु त्वया सार्द्धं रामत्यागासुखं जहौ}
{इदानीं रहिता युष्मत्कथं जीवामि कानने}% १३

\twolineshloka
{एहि मां मुञ्च यज्ञाश्वं गच्छत्वेष महीपतिः}
{मद्दुःखं नाभिजानासि मम दुःखप्रमार्जकः}% १४

\twolineshloka
{कुशो यद्यभविष्यत्स रणे वीरशिरोमणिः}
{अमोचयिष्यदधुना भवन्तं भूपपार्श्वतः}% १५

\twolineshloka
{सोऽपि मद्दैवतो नास्ति समीपे किं करोम्यतः}
{दैवमेव ममाप्यत्र कारणं दुःखसम्भवे}% १६

\twolineshloka
{एवमादि बहुश्रीमत्येषा वै विललाप ह}
{पादाङ्गुष्ठेन लिखती भूमिं नेत्रद्वयाश्रुभिः}% १७

\twolineshloka
{बालान्प्रति जगादासौ पृथुकः स च भूपतिः}
{कथं मत्सुतमापात्य रणे कुत्र गमिष्यति}% १८

\twolineshloka
{इति वाक्यं वदत्येषा जानकी पतिदेवता}
{तावत्कुशस्तु सम्प्राप्त उज्जयिन्या महर्षिभिः}% १९

\twolineshloka
{माघासितचतुर्दश्यां महाकालं समर्च्य च}
{प्राप्य भूरिवरांस्तस्मादागमन्मातृसन्निधौ}% २०

\twolineshloka
{जानकीं विह्वलां दृष्ट्वा नेत्रोद्भूताश्रु विक्लवाम्}
{शोकविह्वलदीनाङ्गीं बभाषे यावदुत्सुकः}% २१

\twolineshloka
{तदा स्वबाहुरवदत्स्फुरद्युद्धाभिशंसनः}
{हृदये चरणोत्साहो बभूवातिरथस्य हि}% २२

\twolineshloka
{स प्रत्युवाच जननीं दीनगद्गदभाषिणीम्}
{मातस्तव गतं दुःखं मयि पुत्र उपस्थिते}% २३

\twolineshloka
{मयि जीवति ते नेत्रादश्रूणि भुवि नो पतन्}
{प्रसूमुवाचाश्रुखिन्नां दीनगद्गदभाषिणीम्}% २४

\twolineshloka
{कुशो दुःखमितः सद्यो दुःखितां धीरमानसः}
{मम भ्राता लवः कुत्र वर्तते वैरिमर्दनः}% २५

\twolineshloka
{सदा मामागतं ज्ञात्वा प्रहर्षन्सन्निधावियात्}
{न दृश्यते कथं वीरः कुत्र रन्तुं गतो बली}% २६

\twolineshloka
{केन वा सह बालत्वाद्गतो मां वै निरीक्षितुम्}
{किं त्वं रोदिषि मे मातर्लवः कुत्र स वर्तते}% २७

\twolineshloka
{तन्मे कथय सर्वं यत्तव दुःखस्य कारणम्}
{तच्छ्रुत्वा पुत्रवाक्यं सा दुःखिता कुशमब्रवीत्}% २८

\twolineshloka
{लवो धृतो नृपेणात्र केनचिद्धयरक्षिणा}
{बबन्ध बालको मेत्र हयं यागक्रियोचितम्}% २९

\twolineshloka
{तद्रक्षकान्बहूञ्जिग्ये एकोऽनेकान्रिपून्बली}
{राजा तं मूर्च्छितं कृत्वा बबन्ध रणमूर्धनि}% ३०

\twolineshloka
{बालका इति मामूचुः सहगन्तार एव हि}
{ततोऽहं दुःखिता जाता निशम्य लवमाधृतम्}% ३१

त्वं मोचय बलात्तस्मात्काले प्राप्तो नृपोत्तमात्

\twolineshloka
{निशम्य मातुर्वचनं कुशः कोपसमन्वितः}
{जगाद तां दशन्नोष्ठं दन्तैर्दन्तान्विनिष्पिषन्}% ३२

\uvacha{कुश उवाच}

\twolineshloka
{मातर्जानीहि तं मुक्तं लवं पाशस्य बन्धनात्}
{इदानीं हन्मि तं बाणैः समग्रबलवाहनम्}% ३३

\twolineshloka
{यदि देवोऽमरो वापि यदि शर्वः समागतः}
{तथापि मोचये तस्माद्बाणैर्निशितपर्वभिः}% ३४

\twolineshloka
{मा रोदिषि मातरिह वीराणां रणमूर्छितम्}
{कीर्तयेऽत्र भवत्येव पलायनमकीर्तये}% ३५

\twolineshloka
{देहि मे कवचं दिव्यं धनुर्गुणसमन्वितम्}
{शिरस्त्राणं च मे मातः करवालं तथाशितम्}% ३६

\twolineshloka
{इदानीं यामि समरे पातयामि बलं महत्}
{मोचयामि भ्रातरं स्वं रणमध्याद्विमूर्छितम्}% ३७

\twolineshloka
{न मोचयाम्यद्य पुत्रं तव मातर्महारणात्}
{तदा तौ मे भवत्पादौ संरुष्टौ भवतां क्षितौ}% ३८

\uvacha{शेष उवाच}

\twolineshloka
{इति वाक्येन सन्तुष्टा जानकी शुभलक्षणा}
{सर्वं प्रादादस्त्रवृन्दं जयाशीर्भिर्नियुज्यतम्}% ३९

\twolineshloka
{प्रयाहि पुत्र सङ्ग्रामं लवं मोचय मूर्च्छितम्}
{इत्याज्ञप्तः कुशः सङ्ख्ये कवची कुण्डली बली}% ४०

\twolineshloka
{मुकुटी करवाली च चर्मधारी धनुर्धरः}
{अक्षयाविषुधी कृत्वा स्कन्धयोः सिंहवीर्ययोः}% ४१

\twolineshloka
{जगाम तरसा नत्वा मातृपादौ रथाग्रणीः}
{वेगेन यावद्युद्धाय गच्छति क्षिप्रमाहवे}% ४२

\twolineshloka
{तावद्ददर्श स्वलवं वैरिवृन्दनिपातकम्}
{आयान्तं तं कुशं वीरा ददृशुः सुमहाभटाः}% ४३

\twolineshloka
{कृतान्तमिव संहर्तुं सर्वं विश्वमुपस्थितम्}
{लवो महाबलं दृष्ट्वा कुशं भ्रातरमागतम्}% ४४

\twolineshloka
{अत्यन्तं वह्निवद्युद्धे दिदीपे वायुना समम्}
{रथादुन्मुच्य चात्मानं युद्धाय स विनिर्गतः}% ४५

\twolineshloka
{कुशः सर्वान्रणस्थान्वै वीरान्पूर्वदिशि क्षिपत्}
{पश्चिमायां दिशि लवः कोपात्सर्वान्समैरयत्}% ४६

\twolineshloka
{कुशबाणव्यथाव्याप्ता लवसायकपीडिताः}
{सैन्ये जना मुने सर्वे उत्कल्लोलाम्बुधिभ्रमाः}% ४७

\twolineshloka
{कुशेन च लवेनाथ शरव्रातैः प्रपीडितम्}
{न शर्म लेभे सकलं सैन्यं वीरप्रपूरितम्}% ४८

\twolineshloka
{इतस्ततः प्रभग्नं तद्बलं त्रस्तं पुनः पुनः}
{न कुत्रचिद्रणे स्थित्वा युद्धमैच्छद्बलान्वितः}% ४९

\twolineshloka
{एतस्मिन्समये राजा शत्रुघ्नः परतापनः}
{कुशं वीरं ययौ योद्धुं तादृशं लवसन्निभम्}% ५०

\twolineshloka
{कुशं दृष्ट्वा बलाक्रान्तं राममूर्तिसमप्रभम्}
{रथे तिष्ठन्हेममये जगाद परवीरहा}% ५१

\uvacha{शत्रुघ्न उवाच}

\twolineshloka
{कोऽसि त्वं सन्निभो भ्रात्रा लवेन सुमहाबलः}
{किं नामासि महावीर कस्ते तातः क्व ते प्रसूः}% ५२

\twolineshloka
{कथं वने द्विजैर्जुष्टे तिष्ठसि त्वं नरर्षभ}
{सर्वं शंस यथायुध्ये त्वया सह महाबल}% ५३

\twolineshloka
{इति वाक्यं समाकर्ण्य कुशः प्रोवाच भूमिपम्}
{मेघगम्भीरया वाचा नादयन्रणमण्डलम्}% ५४

\twolineshloka
{केवलं सुषुवे सीता पतिव्रतपरायणा}
{वने वसावो वाल्मीकेश्चरणार्चनतत्परौ}% ५५

\twolineshloka
{मातृसेवासमुद्युक्तौ सर्वविद्याविशारदौ}
{कुशो लव इति प्रख्यामागतौ भूपतेऽनघ}% ५६

\twolineshloka
{कस्त्वं वीरो रणश्लाघी किमर्थं हयसत्तमः}
{मुक्तोऽस्ति समरे त्वद्य जेतासि बलसंयुतः}% ५७

\twolineshloka
{युध्यस्व त्वं मया सार्द्धं यदि वीरोऽसि भूमिप}
{इदानीं पातयिष्यामि भवन्तं रणमूर्धनि}% ५८

\twolineshloka
{शत्रुघ्नस्तं सुतं ज्ञात्वा सीताया रामसम्भवम्}
{विसिष्माय स्वयं चित्ते कोपाद्धनुरुपाददत्}% ५९

\twolineshloka
{तमात्तधनुषं दृष्ट्वा कुशः कोपसमन्वितः}
{विस्फारयामास धनुः स्वीयं सुदृढमुत्तमम्}% ६०

\twolineshloka
{मुमोच बाणान्निशिताञ्छत्रुघ्नः सर्वशस्त्रवित्}
{तांश्चिच्छेद कुशः सर्वांल्लीलया प्रहसन्रणे}% ६१

\twolineshloka
{बाणाश्च शतसाहस्राः कुशस्य च नृपस्य च}
{भुवनं व्याप्नुवन्सर्वं तच्चित्रमभवन्मुने}% ६२

\twolineshloka
{अग्न्यस्त्रेण कुशः सर्वान्ददाह तरसा बली}
{शमयामास तं भूपः पर्जन्यास्त्रेण वीर्यवान्}% ६३

शमयामास तं भूपो वायव्येनातिविक्रमः

\twolineshloka
{तदा वायुरभूत्तीव्रः सर्वतो रणमण्डले}
{पर्वतास्त्रेण तं वायुं क्षोभयन्तं समावृणोत्}% ६४

वज्रास्त्रेण नृपः सङ्ख्ये चिच्छेद सनगोपलान्

\twolineshloka
{तदा नारायणास्त्रं स मुमोच कुश उद्भटः}
{नारायणं तदा भूपं नाशकत्परिबाधितुम्}% ६५

\twolineshloka
{तदा प्रकुपितोऽत्यतं कुशः कोपपरायणः}
{उवाच भूपं शत्रुघ्नं महाबलपराक्रमम्}% ६६

\twolineshloka
{जानामि त्वां महावीरं सङ्ग्रामे जयकारिणम्}
{यत्त्वां नारायणास्त्रं मे न बबाधे भयानकम्}% ६७

\twolineshloka
{इदानीं पातयाम्यद्य भूमौ त्वां नृपते शरैः}
{त्रिभिश्चेन्नकरोम्येतत्प्रतिज्ञां तर्हि मे शृणु}% ६८

\twolineshloka
{यो मनुष्यवपुः प्राप्य दुर्लभं पुण्यकोटिभिः}
{तन्नाद्रियेत सम्मोहात्तस्य मेस्त्वत्र पातकम्}% ६९

\twolineshloka
{सावधानो भवानत्र भवतु प्रधनाङ्गणे}
{पातयामि क्षितौ सद्य इत्युक्त्वा स्वशरासने}% ७०

\twolineshloka
{शरं संरोपयामास घोरं कालानलप्रभम्}
{लक्षीकृत्य रिपोर्वक्षो विपुलं कठिनं महत्}% ७१

\twolineshloka
{तं सन्धितं शरं दृष्ट्वा शत्रुघ्नः कोपमूर्च्छितः}
{मुमोच बाणान्निशितान्कुशत्वग्भेदकारकान्}% ७२

\twolineshloka
{स बाणो हृदयं तस्य भेत्तुं तत्प्रचचाल वै}
{घोररूपो वह्निसमआशीविषवदुच्छ्वसन्}% ७३

\twolineshloka
{स बाणो नृपवर्येण रामं स्मृत्वाशुलक्षितः}
{चिच्छेद कुशमुक्तं स सायकं शितपर्वकम्}% ७४

\twolineshloka
{तदात्यन्तं प्रकुपितः कुशो बाणस्य कृन्तनात्}
{अपरं सायकं चापे दधार शितपर्वकम्}% ७५

\twolineshloka
{स यावत्तदुरो भेत्तुं करोति च बलोद्धुरः}
{तं तावदच्छिनत्तस्य शरं कालानलप्रभम्}% ७६

\twolineshloka
{तदा कुशो मातृपादौ स्मृत्वा रोषसमन्वितः}
{तृतीयं चापके स्वीये दधार शरमद्भुतम्}% ७७

\twolineshloka
{शत्रुघ्नस्तमपि क्षिप्रं च्छेत्तुं बाणं समाददे}
{तावद्विद्धः शरेणासौ पपात धरणीतले}% ७८

\twolineshloka
{हाहाकारो महानासीच्छत्रुघ्ने विनिपातिते}
{जयमापकुशस्तत्र स्वबाहुबलदर्पितः}% ७९

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे शत्रुघ्नमूर्च्छने कुशजयो नाम त्रिषष्टितमोऽध्यायः॥६३॥

\sect{चतुःषष्टितमोऽध्यायः 5.64}

\uvacha{शेष उवाच}

\twolineshloka
{शत्रुघ्नं पतितं वीक्ष्य सुरथः प्रवरो नृपः}
{प्रययौ मणिना सृष्टे रथे तिष्ठन्महाद्भुते}% १

\twolineshloka
{पुष्कलस्तु रणे पूर्वं पातितः स विचारयन्}
{लवं ययौ तदा योद्धुं महावीरबलोन्नतम्}% २

\twolineshloka
{सुरथः कुशमासाद्य बाणान्मुञ्चन्ननेकधा}
{व्यथयामास समरे महावीरशिरोमणिः}% ३

\twolineshloka
{सुरथं विरथं चक्रे बाणैर्दशभिरुच्छिखैः}
{धनुश्चिच्छेद तरसा सुदृढं गुणपूरितम्}% ४

\twolineshloka
{अस्त्रप्रत्यस्त्रसंहारैः क्षैपणैः प्रतिक्षेपणैः}
{अभवत्तुमुलं युद्धं वीराणां रोमहर्षणम्}% ५

\twolineshloka
{अत्यन्तं समरोद्युक्ते सुरथे दुर्जये नृपे}
{कुशः सञ्चिन्तयामास किङ्कर्तव्यं रणे मया}% ६

\twolineshloka
{विचार्य निशितं घोरं सायकं समुपाददे}
{हननाय नृपस्यास्य महाबलसमन्वितः}% ७

\twolineshloka
{तमागतं शरं दृष्ट्वा कालानलसमप्रभम्}
{छेत्तुं मतिं चकाराशु तावल्लग्नो महाशरः}% ८

\twolineshloka
{मुमूर्च्छ समरे वीरो महावीरबलस्ततः}
{पपात स्यन्दनोपस्थे सारथिस्तमुपाहरत्}% ९

\twolineshloka
{सुरथे पतिते दृष्ट्वा कुशं जयसमन्वितम्}
{त्रासयन्तं वीरगणानियाय पवनात्मजः}% १०

\twolineshloka
{समीरसूनुं प्रबलमायान्तं वीक्ष्य वानरम्}
{जहास दर्शयन्दन्तान्कोपयन्निव तं क्रुधा}% ११

\twolineshloka
{उवाच च हनूमन्तमेहि त्वं मम सम्मुखम्}
{भेत्स्ये बाणसहस्रेण मृतो यास्यसि यामिनीम्}% १२

\twolineshloka
{इत्युक्तो हनुमांज्ञात्वा रामसूनुं महाबलम्}
{स्वामिकार्यं प्रकर्तव्यमिति कृत्वा प्रधावितः}% १३

\twolineshloka
{शालमुत्पाट्य तरसा विशालं शतशाखिनम्}
{कुशं वक्षसि संलक्ष्य ययौ योद्धुं महाबलः}% १४

\twolineshloka
{शालहस्तं समायान्तं हनूमन्तं महाबलम्}
{त्रिभिः क्षुरप्रैर्विव्याध हृदि चन्द्रोपमैर्बली}% १५

\twolineshloka
{स बाणविद्धस्तरसा कुशेन बलशालिना}
{शालेन हृदि सञ्जघ्ने दन्तान्निष्पिष्य मारुतिः}% १६

\twolineshloka
{शालाहतस्तदा बालः किञ्चिन्नाकम्पत स्मयात्}
{तदा वीराः प्रशंसां तु प्रचक्रुस्तस्य बाल्यतः}% १७

\twolineshloka
{स शालेन हतो वीरः संहारास्त्रं समाददे}
{संहन्तुं वैरिणं कोपात्कुशः स परमास्त्रवित्}% १८

\twolineshloka
{संहारास्त्रं समालोक्य दुर्जयं कुशमोचितम्}
{दध्यौ रामं स्वमनसा भक्तविघ्नविनाशकम्}% १९

\twolineshloka
{तदा मुक्तं कुशेनाशु तदस्त्रं हृदि मारुतेः}
{लग्नं महाव्यथाकारि तेन मूर्च्छामितः पुनः}% २०

\twolineshloka
{मूर्च्छां प्राप्तं तु तं दृष्ट्वा प्लवङ्गं बलसंयुतः}
{विव्याध सायकैस्तीक्ष्णैः सैन्यं तत्सकलं महत्}% २१

\twolineshloka
{तस्य बाणायुतैर्भग्नं बलं सर्वं रणाङ्गणे}
{पलायनपरं जातं चतुरङ्गसमन्वितम्}% २२

\twolineshloka
{तदा कपिपतिः कोपात्सुग्रीवो रक्षको महान्}
{अभ्यधावन्नगान्नैकानुत्पाट्य कुशमुद्भटम्}% २३

\twolineshloka
{कुशः सर्वान्प्रचिच्छेद लीलया प्रहसन्नगान्}
{पुनरप्यागतान्वृक्षांश्चिच्छेद तरसा बली}% २४

\twolineshloka
{अनेकबाणव्यथितः सुग्रीवः समराङ्गणे}
{जग्राह पर्वतं घोरं कुशमस्तकमध्यतः}% २५

\twolineshloka
{कुशस्तं नगमायान्तं वीक्ष्य बाणैरनेकधा}
{निष्पिपेष चकाराशु महारुद्राङ्गयोग्यताम्}% २६

\twolineshloka
{सुग्रीवस्तन्महत्कर्म दृष्ट्वा बालेन निर्मितम्}
{जयाशाप्रतिनिर्वृत्तो बभूव समराङ्गणे}% २७

\twolineshloka
{रणमध्ये दुराक्रान्तं कुशं लाङ्गूलताडकम्}
{अत्यमर्षीरुषाक्रान्तस्तं हन्तुं नगमाददे}% २८

\twolineshloka
{आत्मानं हन्तुमुद्युक्तं वीक्ष्य सुग्रीवमादरात्}
{ताडयामास बहुभिः सायकैः शितपर्वभिः}% २९

\twolineshloka
{स ताडितो बहुविधैः शरैः पीडासमन्वितः}
{कुशं हन्तुं समारब्धो ययौ शालं समाददे}% ३०

\twolineshloka
{तदापि च कुशो वीरो वारुणास्त्रं समाददे}
{बबन्ध तं च पाशेन दृढेन स लवाग्रजः}% ३१

\twolineshloka
{स बद्धः पाशकैः स्निग्धैः कुशेन बलशालिना}
{पपात रणमध्ये वै महावीरैरलङ्कृते}% ३२

\twolineshloka
{सुग्रीवं पतितं दृष्ट्वा वीराः सर्वत्र दुद्रुवुः}
{जयमाप लवभ्राता महावीरशिरोमणिः}% ३३

\twolineshloka
{तावल्लवो भटाञ्जित्वा पुष्कलं चाङ्गदं तथा}
{प्रतापाग्र्यं वीरमणिं तथान्यानपि भूभुजः}% ३४

\twolineshloka
{जयं प्राप्य रणे वीरो लवो भ्रातरमागमत्}
{सङ्ग्रामे जयकर्तारं वैरिकोटिनिपातकम्}% ३५

\twolineshloka
{परस्परं प्रहृषितौ परिरम्भं प्रकुर्वतः}
{जयं प्राप्तौ तदा वार्तां मुने चक्रतुरुन्मदौ}% ३६

\uvacha{लव उवाच}

\twolineshloka
{भ्रातस्तव प्रसादेन निस्तीर्णो रणतोयधिः}
{इदानीं वीररणकं शोधयावः सुशोभितम्}% ३७

\twolineshloka
{इत्युक्त्वा त्वरितं वीरो जग्मतुस्तौ कुशीलवौ}
{राज्ञो मौलिमणिं चित्रं जग्राह कनकाचितम्}% ३८

\twolineshloka
{पुष्कलस्य लवो वीरो जग्राह मुकुटं शुभम्}
{अङ्गदे च महानर्घ्ये शत्रुघ्नस्यापरस्य च}% ३९

\twolineshloka
{गृहीत्वा शस्त्रसङ्घातं हनूमन्तं कपीश्वरम्}
{सुग्रीवं सविधे गत्वा उभावपि बबन्धतुः}% ४०

\twolineshloka
{पुच्छे वायुसुतस्यायं गृहीत्वा तु कुशानुजः}
{भ्रातरं प्रत्युवाचेदं नेष्यामि स्वकमन्दिरम्}% ४१

\twolineshloka
{आवयोर्जननी प्रीत्यै गृहीत्वा पुच्छके त्वहम्}
{क्रीडार्थमृषिपुत्राणां कौतुकार्थं ममैव च}% ४२

\twolineshloka
{एतच्छ्रुत्वा ततो वाक्यमुवाच च कुशो लवम्}
{अहमेनं ग्रहीष्यामि वानरं बलिनं दृढम्}% ४३

\twolineshloka
{इत्येवं भाषमाणौ तौ बद्ध्वा तौ बलिनां वरौ}
{पुच्छयोर्बलिनौ धृत्वा जग्मतुः स्वाश्रमं प्रति}% ४४

\twolineshloka
{स्वाश्रमाय प्रगच्छन्तौ वीक्ष्य तौ कपिसत्तमौ}
{कम्पमानौ जगदतुरन्योन्यं भीतया गिरा}% ४५

\twolineshloka
{हनूमान्कपिराजानं प्रत्युवाच भयार्द्रधीः}
{एतौ रामसुतावस्मान्नेष्यतः स्वाश्रमं प्रति}% ४६

\twolineshloka
{मया पूर्वं कृतं कर्म जानकीं प्रतिगच्छता}
{तत्र मे जानकी देवी सम्मुखाभून्मनोहरा}% ४७

\twolineshloka
{सा मां द्रक्ष्यति वैदेही बद्धं पाशेन वैरिणा}
{तदा हसिष्यति वरा त्रपा मेऽत्र भविष्यति}% ४८

\twolineshloka
{मया किमत्र कर्तव्यं प्राणत्यागो भविष्यति}
{महद्दुःखं चापतितं स रामः किं करिष्यति}% ४९

\twolineshloka
{सुग्रीवस्तद्वचः श्रुत्वा ममाप्येवं महाकपे}
{नेष्यते यदि मामेवं निधनं तु भविष्यति}% ५०

\twolineshloka
{एवं कथयतोरेव ह्यन्योन्यं भयभीतयोः}
{कुशो लवश्च भवनं मातुः प्रापतुरोजसा}% ५१

\twolineshloka
{तावायातौ समीक्ष्यैव जहर्ष जननी तयोः}
{अन्योन्यं परमप्रीत्या परिरेभे निजौ सुतौ}% ५२

\twolineshloka
{ताभ्यां पुच्छगृहीतौ तौ वानरौ वीक्ष्य जानकी}
{हनूमन्तं च सुग्रीवं सर्ववीरं कपीश्वरम्}% ५३

\twolineshloka
{जहास पाशबद्धौ तौ वीक्षमाणा वराङ्गना}
{उवाच च विमोक्षार्थं वदन्ती वचनं वरम्}% ५४

\twolineshloka
{पुत्रौ प्रमुञ्चतं कीशौ महावीरौ महाबलौ}
{ईक्षन्तौ मां यदि स्फीतौ प्राणत्यागं करिष्यतः}% ५५

\twolineshloka
{अयं वै हनुमान्वीरो यो ददाह दनोः पुरीम्}
{अयमप्यृक्षराजो हि सर्ववानरभूमिपः}% ५६

\twolineshloka
{किमर्थं विधृतौ कुत्र किं वा कृतमनादरात्}
{पुच्छे युवाभ्यां विधृतौ स महान्विस्मयोऽस्ति मे}% ५७

\twolineshloka
{इति मातुर्वचः श्लक्ष्णं वीक्ष्यतां पुत्रकौ तदा}
{ऊचतुर्विनयश्रेष्ठौ महाबलसमन्वितौ}% ५८

\twolineshloka
{मातः कश्चन भूपालो रामो दाशरथिर्बली}
{तेन मुक्तो हयः स्वर्णभालपत्रः सुशोभितः}% ५९

\twolineshloka
{तत्रैवं लिखितं मातरेकवीराप्रसूर्मम}
{ये क्षत्रियास्ते गृह्णन्तु नोचेत्पादतलार्चकाः}% ६०

\twolineshloka
{तदा मया विचारो वै कृतः स्वान्ते पतिव्रते}
{भवती क्षत्रिया किं न वीरसूः किं न वा भवेत्}% ६१

\twolineshloka
{धार्ष्ट्यं तद्वीक्ष्य भूपस्य गृहीतोऽश्वो मया बलात्}
{जितं कुशेन वीरेण सैन्यं तत्पातितं रणे}% ६२

\twolineshloka
{मुकुटोऽयं भूमिपतेर्जानीहि पतिदेवते}
{अयमप्यन्यवीरस्य पुष्कलस्य महात्मनः}% ६३

\twolineshloka
{जानीहि मुकुटं त्वन्यं मणिमुक्ताविराजितम्}
{अश्वोऽयं मे मनोहारी कामयानो हि भूपतेः}% ६४

\twolineshloka
{आरोहणाय मद्भ्रातुर्जानीहि बलिनो वरे}
{इमौ कीशौ मया रन्तुमानीतौ बलिनां वरौ}% ६५

\twolineshloka
{कौतुकार्थं तवैवैतौ सङ्ग्रामे युद्धकारकौ}
{इति वाक्यं समाकर्ण्य जानकी पतिदेवता}% ६६

\onelineshloka*
{जगाद पुत्रौ तौ वीरौ मोचयेथां पुनः पुनः}

\uvacha{सीतोवाच}

\onelineshloka
{युवाभ्यामनयः सृष्टो हृतो रामहयो महान्}% ६७

\twolineshloka
{अनेके पातिता वीरा इमौ बद्धौ कपीश्वरौ}
{पितुस्तव हयो वीरो यागार्थं मोचितोऽमुना}% ६८

\twolineshloka
{तस्यापि हृतवन्तौ किं वाजिनं मखसत्तमे}
{मुञ्चतं प्लवगावेतौ मुञ्चतं वाजिनां वरम्}% ६९

\twolineshloka
{क्षाम्यतां भूपतेर्भ्राता शत्रुघ्नः परकोपनः}
{जनन्यास्तद्वचः श्रुत्वा ऊचतुस्तां बलान्वितौ}% ७०

\twolineshloka
{क्षात्रधर्मेण तं भूपं जितवन्तौ बलान्वितम्}
{नास्माकमनयोर्भावि क्षात्रधर्मेण युध्यताम्}% ७१

\onelineshloka
{वाल्मीकिना पुरा प्रोक्तमस्माकं पठतां पुरः}% ७२

\twolineshloka
{कण्वस्याश्रमकेवाहं धृत्वा यागक्रियोचितम्}
{तस्मात्सुतः स्वपित्रापि युध्येद्भ्रात्रापि चानुजः}% ७३

\twolineshloka
{गुरुणा शिष्य एवापि तस्मान्नो पापसम्भवः}
{त्वदाज्ञातो ऽधुना चावां दास्यावो हयमुत्तमम्}% ७४

\twolineshloka
{मोक्ष्यावः कीशावेतौ हि करिष्यावो वचस्तव}
{इत्युक्त्वा मातरं वीरौ गतौ रणे कपीश्वरौ}% ७५

\twolineshloka
{अमुञ्चतां हयं चापि हयमेधक्रियोचितम्}
{सीतादेवी स्वपुत्राभ्यां श्रुत्वा सैन्यं निपातितम्}% ७६

\twolineshloka
{श्रीरामं मनसा ध्यात्वा भानुमैक्षत साक्षिणम्}
{यद्यहं मनसा वाचा कर्मणा रघुनायकम्}% ७७

\twolineshloka
{भजामि नान्यं मनसा तर्हि जीवेदयं नृपः}
{सैन्यं चापि महत्सर्वं यन्नाशितमिदं बलात्}% ७८

\twolineshloka
{पुत्राभ्यां तत्तु जीवेत मत्सत्याज्जगताम्पते}
{इति यावद्वचो ब्रूते जानकीपतिदेवता}% ७९

\onelineshloka
{तावद्बलं च तत्सर्वं जीवितं रणमूर्द्धनि}% ८०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सैन्यजीवनं नाम चतुःषष्टितमोऽध्यायः॥६४॥

\sect{पञ्चषष्टितमोऽध्यायः 5.65}

\uvacha{शेष उवाच}

\twolineshloka
{क्षणान्मूर्च्छां जहौ वीरः शत्रुघ्नः समराङ्गणे}
{अन्येऽपि वीराबलिनो मूर्च्छां प्राप्ताः सुजीविताः}% १

\twolineshloka
{शत्रुघ्नो वाजिनां श्रेष्ठं ददर्श पुरतः स्थितम्}
{आत्मानं च शिरस्त्राणरहितं सैन्यजीवितम्}% २

\twolineshloka
{वीक्ष्य चित्रमिदं स्वान्ते चकारच जगाद ह}
{सुमतिं मन्त्रिणां श्रेष्ठं मूर्च्छाविरहितं तदा}% ३

\twolineshloka
{कृपां कृत्वा हयं प्रादाद्बालो यज्ञस्य पूर्तये}
{गच्छाम रामं तरसा हयागमनकाङ्क्षिणम्}% ४

\twolineshloka
{इत्युक्त्वा स रथे स्थित्वा हयमादाय वेगतः}
{ययौ तदाश्रमाद्दूरं भेरीशङ्खविवर्जितः}% ५

\twolineshloka
{तत्पृष्ठतो महासैन्यं चतुरङ्गसमन्वितम्}
{चचाल कुर्वन्सम्भग्नं स्वभारेण फणीश्वरम्}% ६

\twolineshloka
{जवेन जाह्नवीं तीर्त्वा कल्लोलजलशालिनीम्}
{जगाम विषये स्वीये स्वकीयजनशोभिते}% ७

\twolineshloka
{पुष्कलेन युतो राजा सुरथेन समन्वितः}
{रथे मणिमये तिष्ठन्महत्कोदण्डधारकः}% ८

\twolineshloka
{हयं तं पुरतः कृत्वा रत्नमालाविभूषितम्}
{श्वेतातपत्रं तस्यैव मूर्ध्नि चामरभूषितम्}% ९

\twolineshloka
{अनेकरथसाहस्रैः परितो बलिभिर्नृपैः}
{उद्यत्कोदण्डललितैर्वीरनादविभूषितैः}% १०

\twolineshloka
{क्रमेण नगरीं प्राप सूर्यवंशविभूषिताम्}
{अनेकैः केतुभिः श्रेष्ठैर्भूषितां दुर्गराजिताम्}% ११

\twolineshloka
{रामः श्रुत्वा हयं प्राप्तं शत्रुघ्नेन सहामुना}
{पुष्कलेन च वीरेण ययौ हर्षमनेकधा}% १२

\twolineshloka
{कटकं निर्दिदेशासौ चतुरङ्गं महाबलम्}
{लक्ष्मणं प्रेषयामास भ्रातरं बलिनां वरम्}% १३

\twolineshloka
{लक्ष्मणः सैन्यसहितो गत्वा भ्रातरमागतम्}
{परिरेभे मुदाक्रान्तः क्षतशोभितगात्रकम्}% १४

\twolineshloka
{सर्वत्र कुशलं पृष्टो वार्तां चात्र चकार सः}
{परमं हर्षमापन्नः शत्रुघ्नः सङ्गतो मुदा}% १५

\twolineshloka
{सौमित्रिः स्वरथे स्थित्वा भ्रात्रा सह महामनाः}
{सैन्येन महता वीरो ययौ स्वनगरीं प्रति}% १६

\twolineshloka
{सरयूः पुण्यसलिला पवित्रित जगत्त्रया}
{रामपादरजः पूता शरच्चन्द्रसमप्रभा}% १७

\twolineshloka
{हंसकारण्डवाकीर्णा चक्रवाकोपशोभिता}
{विचित्रतरवर्णैश्च पक्षिभिर्नादिता भृशम्}% १८

\twolineshloka
{मण्डपास्तत्र बहुशो रामचन्द्रेणकारिताः}
{ब्राह्मणानां वेदविदां पृथक्पाठनिनादकाः}% १९

\twolineshloka
{क्षत्रियास्तत्र बहवो धनुःपाणि सुशोभिताः}
{ज्याटङ्कारेण बहुना नादयन्तो महीतलम्}% २०

\twolineshloka
{भुञ्जते ब्राह्मणा यत्र विचित्रान्नैर्मनोहरैः}
{परस्परं प्रपश्यन्तो वार्तां चक्रुर्मनोहराम्}% २१

\twolineshloka
{पायसान्नानि शुभ्राणि चन्द्रकान्तिसमानि च}
{क्षीराज्यबहुयुक्तानि शर्करामिश्रितानि च}% २२

\twolineshloka
{अपूपास्तत्र बहुलाश्चन्द्रबिम्बसमाः श्रिया}
{कर्पूरादिसुगन्धेन वासिताः सुमनोहराः}% २३

\twolineshloka
{फेनिकाघटकाः स्निग्धाः शतच्छिद्रा विरन्ध्रकाः}
{शष्कुल्यो मण्डकामृष्टा मधुरान्नसमन्विताः}% २४

\twolineshloka
{भक्तं कुमुदसङ्काशं मुद्गदालिविमिश्रितम्}
{सुगन्धेन समायुक्तमत्यन्तं प्रीतिदायकम्}% २५

\twolineshloka
{ओदनो दधिना युक्तो भीमसेनसमन्वितः}
{स्वादुपाककरैः सृष्टः पात्रे मुक्तः प्रवेषकैः}% २६

\twolineshloka
{तत्र केचिद्द्विजाः पात्रे निक्षिप्तं वीक्ष्य पायसम्}
{परस्परं ते प्रत्यूचुः किमिदं दृश्यतेऽद्भुतम्}% २७

\twolineshloka
{किं चन्द्रबिम्बं नभसः पतितं तमसो भयात्}
{अमृतं तु भवत्यत्र मृत्युनाशकमद्भुतम्}% २८

\twolineshloka
{तच्छ्रुत्वा रोषताम्राक्षः प्रोवाचान्यो द्विजोत्तमः}
{नभवत्येव चन्द्रस्य बिम्बं त्वमृतविप्लुतम्}% २९

\twolineshloka
{एकमिन्दोर्वपुस्त्वेतद्दृश्यते सदृशं कथम्}
{ब्राह्मणानां सहस्रस्य पात्रे पात्रे पृथक्पृथक्}% ३०

\twolineshloka
{ततो जानीहि कुमुदं कर्पूरं वा भविष्यति}
{मा जानीहि मृगाङ्कस्य बिम्बं शुभ्रश्रियान्वितम्}% ३१

\twolineshloka
{तावदन्यो रुषाक्रान्तो धुन्वन्स्वं मस्तकं तथा}
{न जानन्ति द्विजा मूढाः स्वादुज्ञाना विचक्षणाः}% ३२

\twolineshloka
{इदं तु क्षौद्रकन्दस्यरसेन परिपाचितम्}
{जानीहि शतपत्रस्य पुष्पाणि मधुराणि च}% ३३

\twolineshloka
{एवं परस्परं विप्राः कन्दमूलफलाशिनः}
{तर्कयन्ति मुने प्रीता रसज्ञानेऽतिलोलुपाः}% ३४

\twolineshloka
{तावदन्यो द्विजः प्राह क्षत्त्रियाणां वरं जनुः}
{भोक्ष्यन्ते तादृशं त्वन्नं महत्पुण्यैरुपस्कृतम्}% ३५

\twolineshloka
{तदा तं प्राब्रवीद्विप्रो दत्तस्य फलमीदृशम्}
{ये ददत्यग्रजन्मभ्यः प्राप्नुवन्ति त ईप्सितम्}% ३६

\twolineshloka
{यैरर्चितो नैव हरिर्नैवेद्यैर्विविधैर्मुहुः}
{तेषामेतादृशं भोज्यं न भवेदक्षिगोचरम्}% ३७

\twolineshloka
{यैर्नरैरग्रजन्मानो भोजिता विविधै रसैः}
{भुञ्जते ते स्वादुरसं पापिनां चक्षुरुज्झितम्}% ३८

\twolineshloka
{एवंविधैरसैर्मिष्टैर्भोजिता द्विजसत्तमाः}
{मण्डपे विपठन्तस्ते शब्दब्रह्मविचक्षणाः}% ३९

\twolineshloka
{नृत्यन्त्येके हसन्त्येके नदन्त्येके प्रहर्षिताः}
{उत्सवो बहुरुद्भाति तत्र शत्रुघ्न आगमत्}% ४०

\twolineshloka
{रामः शत्रुघ्नमायान्तं पुष्कलेन समन्वितम्}
{निरीक्ष्यमुदमुद्भूतां रक्षितुं नाशकत्तदा}% ४१

\twolineshloka
{यावदुत्तिष्ठते रामो भ्रातरं हयपालकम्}
{तावद्रामपदेलग्नः शत्रुघ्नो भ्रातृवत्सलः}% ४२

\twolineshloka
{पादयोः पतितं वीक्ष्य भ्रातरं विनयान्वितम्}
{परिरेभे दृढं प्रीतः क्षतसंशोभिताङ्गकम्}% ४३

\twolineshloka
{अश्रूणि बहुधा मुञ्चन्हर्षाच्छिरसि राघवः}
{अत्यन्तं परमां प्राप मुदं वचनदूरगाम्}% ४४

\twolineshloka
{पुष्कलं स्वीयपदयोर्नम्रं विनयविह्वलः}
{सुदृढं भुजयोर्मध्ये विनीयापीडयद्भृशम्}% ४५

\twolineshloka
{हनूमन्तं तथा वीरं सुग्रीवं चाङ्गदं तथा}
{लक्ष्मीनिधिं जनकजं प्रतापाग्र्यं रिपुञ्जयम्}% ४६

\twolineshloka
{सुबाहुं सुमदं वीरं विमलं नीलरत्नकम्}
{सत्यवन्तं वीरमणिं सुरथं रामसेवकम्}% ४७

\twolineshloka
{अन्यानपि महाभागान्रघुनाथः स्वयं तदा}
{परिरेभे दृढं स्निग्धान्पादयोः प्रणतान्नृपान्}% ४८

\twolineshloka
{सुमतिः श्रीरघुपतिं भक्तानुग्रहकारकम्}
{परिरभ्य दृढं प्रीतः सम्मुखे तिष्ठदुन्नतः}% ४९

\twolineshloka
{तदा रामो निजामात्यं वीक्ष्य सान्निध्यमागतम्}
{उवाच परमप्रीत्या मन्त्रिणं वदतां वरः}% ५०

\twolineshloka
{सुमते मन्त्रिणां श्रेष्ठ शंश मे वाग्मिनां वर}
{क एते भूमिपाः सर्वे कथमत्र समागताः}% ५१

\twolineshloka
{कुत्रकुत्र हयः प्राप्तः केनकेन नियन्त्रितः}
{कथं वै मोचितो भ्रात्रा महाबलसुशालिना}% ५२

\uvacha{शेष उवाच}

\twolineshloka
{इत्युक्तो मन्त्रिणां श्रेष्ठः सुमतिः प्राह राघवम्}
{प्रहसन्मेघगम्भीर नादेन च सुबुद्धिमान्}% ५३

\uvacha{सुमतिरुवाच}

\twolineshloka
{सर्वज्ञस्य पुरस्तेऽद्य मया कथमुदीर्यते}
{पृच्छसि त्वं लोकरीत्या सर्वं जानासि सर्वदृक्}% ५४

\twolineshloka
{तथापि तव निर्देशं शिरस्याधाय सर्वदा}
{ब्रवीमि तच्छृणुष्वाद्य सर्वराजशिरोमणे}% ५५

\twolineshloka
{त्वत्प्रसादादहो स्वामिन्सर्वत्र जगतीतले}
{परिबभ्राम ते वाहो भालपत्रसुशोभितः}% ५६

\twolineshloka
{न कश्चित्तं निजग्राह स्वनामबलदर्पितः}
{स्वं स्वं राज्यं समर्प्याथ प्रणेमुस्ते पदाम्बुजम्}% ५७

\twolineshloka
{को वा रावण दैत्येन्द्र निहन्तुर्वाजिसत्तमम्}
{गृह्णाति विजयाकाङ्क्षी जरामरणवर्जितः}% ५८

\twolineshloka
{अहिच्छत्रां गतस्तावत्तव वाजी मनोरमः}
{तद्राजा सुमदः श्रुत्वा हयं प्राप्तं तव प्रभो}% ५९

\twolineshloka
{सपुत्रः प्रबलः सर्वसैन्येन बलिना वृतः}
{सर्वं समर्पयामास राज्यं निहतकण्टकम्}% ६०

\twolineshloka
{यो राजा जगतां नेत्रीं मातरं जगदम्बिकाम्}
{प्रसाद्य चिरमायुष्यं लेभे राज्यमकण्टकम्}% ६१

\twolineshloka
{स एष त्वां प्रणमति सुमदः प्रभुसेवितम्}
{तं गृहाण कृपादृष्ट्या चिराद्दर्शनकाङ्क्षकम्}% ६२

\twolineshloka
{ततः सुबाहुभूपस्य नगरे बलपूरिते}
{दमनस्तस्य वै पुत्रः प्रजग्राह हयोत्तमम्}% ६३

\twolineshloka
{तेन साकं महद्युद्धं बभूव दमनेन च}
{पुष्कलो जयमापेदे सम्मूर्छ्य सुभुजात्मजम्}% ६४

\twolineshloka
{ततः सुबाहुः सङ्क्रुद्धो रणे पवनजं बलात्}
{युयुधे तव पादाब्जसेवकं बलिनां वरम्}% ६५

\twolineshloka
{तस्य पादाहतो ज्ञानं प्राप्य शापतिरस्कृतम्}
{तुभ्यं समर्प्य सकलं वाजिनः पालकोऽभवत्}% ६६

\twolineshloka
{एष त्वां सुभुजो राजा प्रणमत्युन्नताङ्गकः}
{कृपादृष्ट्याभिषिञ्च त्वं सुबाहुं नयकोविदम्}% ६७

\twolineshloka
{ततो मुक्तो हयो रेवाह्रदे स निममज्ज ह}
{तत्र प्राप्तं मोहनास्त्रं शत्रुघ्नेन बलीयसा}% ६८

\twolineshloka
{ततो देवपुरे प्रागाच्छिववासविभूषिते}
{तत्रत्यं तु विजानासि यतस्त्वं तत्र चागतः}% ६९

\twolineshloka
{विद्युन्माली हतो दैत्यः सत्यवान्सङ्गतस्ततः}
{सुरथेन समं युद्धं जानासि त्वं महामते}% ७०

\twolineshloka
{ततः कुण्डलकान्मुक्तो हयो बभ्राम सर्वतः}
{न कश्चित्तं निजग्राह स्ववीर्यबलदर्पितः}% ७१

\twolineshloka
{वाल्मीकेराश्रमे रम्ये हयः प्राप्तो मनोरमः}
{तत्र यत्कुतुकं जातं तच्छृणुष्व नरोत्तम}% ७२

\twolineshloka
{तत्रार्भस्तव सारूप्यं बिभ्रत्षोडशवार्षिकः}
{जग्राह वीक्ष्य पत्राङ्कं वाजिनं बलवत्तमः}% ७३

\twolineshloka
{तत्र कालजिता युद्धं महज्जातं नरोत्तम}
{निहतस्तेन वीरेण शितधारेण हेतिना}% ७४

\twolineshloka
{अनेके निहताः सङ्ख्ये पुष्कलाद्या महाबलाः}
{मूर्च्छितं चापि शत्रुघ्नं चक्रे वीरशिरोमणिः}% ७५

\twolineshloka
{तदा राजा महद्दुःखं विचार्य हृदिसंयुगे}
{कोपेन मूर्च्छितं चक्रे वीरो हि बलिनां वरः}% ७६

\twolineshloka
{स यावन्मूर्च्छितो राज्ञा तावदन्यः समागतः}
{तेनैतेन च सञ्जीव्य नाशितं कटकं तव}% ७७

\twolineshloka
{सर्वेषां मूर्च्छितानां तु शस्त्राण्याभरणानि च}
{गृहीत्वा वानरौ बद्धौ जग्मतुः स्वाश्रमं प्रति}% ७८

\twolineshloka
{कृपां कृत्वा पुनस्तेन दत्तोऽश्वो यज्ञियो महान्}
{जीवनं प्रापितं सर्वं कटकं नष्टजीवितम्}% ७९

\twolineshloka
{वयं गृहीत्वा तं वाहं प्राप्तास्तव समीपतः}
{एतदेव मया ज्ञातं तदुक्तं ते पुरोवचः}% ८०

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे सुमतिनिवेदनं नाम पञ्चषष्टितमोऽध्यायः॥६५॥

\sect{षट्षष्टितमोऽध्यायः 5.66}

\uvacha{शेष उवाच}

\twolineshloka
{कथितौ वै सुमतिना वाल्मीकेराश्रमे शिशू}
{पुत्रौ स्वीयाविति ज्ञात्वा वाल्मीकिं प्रति सञ्जगौ}% १

\uvacha{श्रीराम उवाच}

\twolineshloka
{कौ शिशू मम सारूप्यधारकौ बलिनां वरौ}
{किमर्थं तिष्ठतस्तत्र धनुर्विद्याविशारदौ}% २

\twolineshloka
{अमात्यकथितौ श्रुत्वा विस्मयो मम जायते}
{यौ शत्रुघ्नं हनूमन्तं लीलयाङ्ग बबन्धतुः}% ३

\twolineshloka
{तस्माच्छंस मुने सर्वं बालयोश्च विचेष्टितम्}
{यथा मे परमा प्रीतिर्भवत्येवमभीप्सिता}% ४

\twolineshloka
{इति तत्कथितं श्रुत्वा राजराजस्य धीमतः}
{उवाच परमं वाक्यं स्पष्टाक्षरसमन्वितम्}% ५

\uvacha{वाल्मीकिरुवाच}

\twolineshloka
{तवान्तर्यामिणो नॄणां कथं ज्ञानं च नो भवेत्}
{तथापि कथयाम्यत्र तव सन्तोषहेतवे}% ६

\twolineshloka
{राजन्यौ बालकौ मह्यमाश्रमे बलिनां वरौ}
{त्वत्सारूप्यधरौ स्वाङ्गमनोहरवपुर्धरौ}% ७

\twolineshloka
{त्वया यदा वने त्यक्ता जानकी वै निरागसी}
{अन्तर्वत्नी वने घोरे विलपन्ती मुहुर्मुहुः}% ८

\twolineshloka
{कुररीमिव दुःखार्तां वीक्ष्याहं तव वल्लभाम्}
{जनकस्य सुतां पुण्यामाश्रमे त्वानयं तदा}% ९

\twolineshloka
{तस्याः पर्णकुटीरम्या रचिता मुनिपुत्रकैः}
{तस्यामसूत पुत्रौ द्वौ भासयन्तौ दिशो दश}% १०

\twolineshloka
{तयोरकरवं नाम कुशो लव इति स्फुटम्}
{ववृधातेऽनिशं तत्र शुक्लपक्षे यथा शशी}% ११

\twolineshloka
{कालेनोपनयाद्यानि सर्वाणि कृतवानहम्}
{वेदान्साङ्गानहं सर्वान्ग्राहयामास भूपते}% १२

\twolineshloka
{सर्वाणि सरहस्यानि शृणुष्व मुखतो मम}
{आयुर्वेदं धनुर्विद्यां शस्त्रविद्यां तथैव च}% १३

\twolineshloka
{विद्यां जालन्धरीं चाथ सङ्गीतकुशलौ कृतौ}
{गङ्गाकूले गायमानौ लताकुञ्जवनेषु च}% १४

\twolineshloka
{चञ्चलौ चलचित्तौ तौ सर्वविद्याविशारदौ}
{तदाहमतिसन्तोषं प्राप्तश्चाहं रघूत्तम}% १५

दत्त्वा सर्वाणि चास्त्राणि मस्तके निहितः करः

\twolineshloka
{अतीवगानकुशलौ दृष्ट्वा लोका विसिष्मिरे}
{षड्जमध्यमगान्धारस्वरभेदविशारदौ}% १६

\twolineshloka
{तथाविधौ विलोक्याहं गापयामि मनोहरम्}
{भविष्यज्ञानयोगाच्च कृतं रामायणं शुभम्}% १७

\twolineshloka
{मृदङ्गपणवाद्यादि यन्त्रवीणाविशारदौ}
{वनेवने च गायन्तौ मृगपक्षिविमोहकौ}% १८

\twolineshloka
{अद्भुतं गीतमाधुर्यं तव रामकुमारयोः}
{श्रोतुं तौ वरुणो बाला वा निनाय विभावरीम्}% १९

\twolineshloka
{मनोहरवयोरूपौ गानविद्याब्धिपारगौ}
{कुमारौ जगदुस्तत्र लोकेशादेशतः कलम्}% २०

\twolineshloka
{परमं मधुरं रम्यं पवित्रं चरितं तव}
{शुश्राव वरुणः सार्द्धं कुटुम्बेन च गायकैः}% २१

\twolineshloka
{शृण्वन्नैव गतस्तृप्तिं मित्रेण वरुणः सह}
{सुधातोऽपि परं स्वादुचरितं रघुनन्दन}% २२

\twolineshloka
{गानानन्दमहालोभ हृतप्राणेन्द्रियक्रियः}
{प्रत्यागन्तुं दिदेशासौ कुमारौ न हि तावकौ}% २३

\twolineshloka
{रमणीय महाभोगैर्लोभितावपि बालकौ}
{चलितौ न गुरोश्चात्ममातुः पादाम्बुजस्मृतेः}% २४

\twolineshloka
{अहं चापि गतः पश्चाद्वरुणालयमुत्तमम्}
{वरुणः प्रेमसहितः पूजां चक्रे मम प्रभो}% २५

\twolineshloka
{पृच्छते जन्मकर्मादि सर्वज्ञायापि बालयोः}
{वरुणायाब्रुवं सर्वं जन्मविद्याद्युपागमम्}% २६

\twolineshloka
{श्रुत्वा सीतासुतौ देवः स चक्रेम्बरभूषणैः}
{देवदत्तमिति ग्राह्यमिति मद्वाक्यगौरवात्}% २७

आहृतं राजपुत्राभ्यां यद्दत्तं वरुणेन तत्

\twolineshloka
{प्रसन्नेन तयोर्वाद्यगानविद्यावयोगुणैः}
{ततो मामब्रवीत्सीतामुद्दिश्य वरुणः कृती}% २८

\twolineshloka
{सीतापति व्रताधुर्या रूपशीलवयोन्विता}
{वीरपुत्रा महाभागा त्यागं नार्हति कर्हिचित्}% २९

\twolineshloka
{महती हानिरेतस्यास्त्यागे हि रघुनन्दन}
{सिद्धीनां परमासिद्धिरेषा ते ह्यनपायिनी}% ३०

\twolineshloka
{पामरैर्महिमानास्या ज्ञायते यदि दूषितैः}
{का हानिस्तावता राम पुण्यश्रवणकीर्तन}% ३१

\twolineshloka
{अस्मत्साक्षिकमेतस्याः पावनं चरितं सदा}
{सद्यस्ते सिद्धिमायान्ति ये सीतापदचिन्तकाः}% ३२

\twolineshloka
{यस्याः सङ्कल्पमात्रेण जन्मस्थितिलयादिकाः}
{भवन्ति जगतां नित्यं व्यापारा ऐश्वरा अमी}% ३३

\twolineshloka
{सीता मृत्युःसुधा चेयं तपत्येषा च वर्षति}
{स्वर्गो मोक्षस्तपो योगो दानं च तव जानकी}% ३४

\twolineshloka
{ब्रह्माणं शिवमन्यांश्च लोकपालान्मदादिकान्}
{करोत्येषा करोत्येव नान्या सीता तव प्रिया}% ३५

\twolineshloka
{त्वं पिता सर्वलोकानां सीता च जननीत्यतः}
{कुदृष्टिरत्र तु क्षेमयोग्या न तव कर्हिचित्}% ३६

\twolineshloka
{वेत्ति सीतां सदा शुद्धां सर्वज्ञो भगवान्स्वयम्}
{भवानपि सुतां भूमेः प्राणादपि गरीयसीम्}% ३७

\twolineshloka
{आदर्तव्या त्वया तस्मात्प्रिया शुद्धेति जानकी}
{न च शापपराभूतिः सीतायां त्वयि वा विभो}% ३८

\twolineshloka
{इमानि मम वाक्यानि वाच्यानि जगतां पतिम्}
{रामं प्रति त्वया साक्षाद्वाल्मीके मुनिसत्तम}% ३९

\twolineshloka
{इत्युक्तो वरुणेनाहं सीतासङ्ग्रहकारणात्}
{एवमेव हि सर्वैश्च लोकपालैरपि प्रभो}% ४०

\twolineshloka
{श्रुतं रामायणोद्गानं पुत्राभ्यां ते सुरासुरैः}
{गन्धर्वैरपि सर्वैश्च कौतुकाविष्टमानसैः}% ४१

\twolineshloka
{प्रसन्ना एव सर्वेऽपि प्रशशंसुः सुतौ च ते}
{त्रैलोक्यं मोहितं ताभ्यां रूपगानवयोगुणैः}% ४२

\twolineshloka
{दत्तं यल्लोकपालैस्तु सुताभ्यां स्वीकृतं हि तत्}
{ऋषिभिश्च वरा आभ्यामन्येभ्यः कीर्तिरेव च}% ४३

\twolineshloka
{एकरामं जगत्सर्वं पूर्वं मुनिविलोकितम्}
{त्रिराममधुना जान्तं सुताभ्यां तेखिलेक्षितम्}% ४४

\twolineshloka
{एककामपरामूर्तिर्लोके पूर्वमवेक्षिता}
{कामैश्चतुर्भिरद्यायं जायते च यतस्ततः}% ४५

\twolineshloka
{सर्वत्रान्यत्र राजेन्द्र रामपुत्रौ कुशीलवौ}
{गीयते अत्र सङ्कोचः किं कृतो विदुषि त्वयि}% ४६

\twolineshloka
{कृतेषु तव सर्वेषु श्रूयते महती स्तुतिः}
{त्यागादन्यत्र सीतायाः पुण्यश्लोकशिरोमणे}% ४७

\twolineshloka
{त्वया त्रैलोक्यनाथेन गार्हस्थ्यमनुकुर्वता}
{अङ्गीकार्यौ सुतौ रामविद्याशीलगुणान्वितौ}% ४८

\twolineshloka
{न तौ स्वां मातरं हित्वा स्थास्यतोऽभवदन्तिके}
{जनन्या सहितौ तस्मादाकार्यौ भवता सुतौ}% ४९

\twolineshloka
{दत्त एव तयेदानीं सेनासञ्जीवनात्पुनः}
{प्रत्ययः सर्वलोकानां पावनः पततामपि}% ५०

\twolineshloka
{नाज्ञातं तेन चास्माकं नामराणां च मानद}
{शुद्धौ तस्यास्तु लोकानां यन्नष्टं तदिह ध्रुवम्}% ५१

\uvacha{शेष उवाच}

\twolineshloka
{इति वाल्मीकिना रामः सर्वज्ञोऽप्यवबोधितः}
{स्तुत्वा नत्वा च वाल्मीकिं प्रत्युवाच स लक्ष्मणम्}% ५२

\twolineshloka
{गच्छ ताताधुना सीतामानेतुं धर्मचारिणीम्}
{सपुत्रां रथमास्थाय सुमन्त्रसहितः सखे}% ५३

\twolineshloka
{श्रावयित्वा ममेमानि मुनेश्च वचनान्यपि}
{सम्बोध्य च पुरीमेतां सीतां प्रत्यानयाशु ताम्}% ५४

\uvacha{लक्ष्मण उवाच}

\twolineshloka
{यास्यामि तव सन्देशात्सर्वेषां नः प्रभोर्विभो}
{देव्या यास्यति चेद्देव यात्रा मे सफला ततः}% ५५

\twolineshloka
{मयि सामाभ्यसूयैव पूर्वदोषवशात्सती}
{अनागतायां तस्यां तु क्षमस्वागन्तुकं मम}% ५६

\twolineshloka
{इत्युक्त्वा लक्ष्मणो रामं रथे स्थित्वा नृपाज्ञया}
{सुमित्रमुनिशिष्याभ्यां युतोऽगाद्भूमिजाश्रमम्}% ५७

\twolineshloka
{कथं प्रसादनीया स्यात्सीता भगवती मया}
{पूर्वदोषं विजानन्ती रामाधीनस्य मे सदा}% ५८

\twolineshloka
{एवं सञ्चिन्तयन्नन्तर्हर्षसङ्कोच मध्यगः}
{लक्ष्मणः प्राप सीताया आश्रमं श्रमनाशनम्}% ५९

\twolineshloka
{रथात्सोथावरुह्यारादश्रुरुद्धविलोचनः}
{आर्ये पूज्ये भगवति शुभे इति वदन्मुहुः}% ६०

\twolineshloka
{पपात पादयोस्तस्या वेपमानाखिलाङ्गकः}
{उत्थापितस्तया देव्या प्रीतिविह्वलया स च}% ६१

\twolineshloka
{किमर्थमागतः सौम्य वनं मुनिजनप्रियम्}
{आस्ते स कुशली देवः कौसल्याशुक्तिमौक्तिकः}% ६२

\twolineshloka
{अरोषो मयि कश्चित्स कीर्त्या केवलयादृतः}
{कीर्त्यते सर्वलोकैश्च कल्याणगुणसागरः}% ६३

\twolineshloka
{अकीर्तिभीतिमापन्नस्त्यक्तुं मां त्वां नियुक्तवान्}
{यदि ततश्च लोकेषु कीर्तिस्तस्यामलाभवत्}% ६४

\twolineshloka
{मृत्वापि पतिसत्कीर्तिं कुर्वन्त्या मे हि सुस्थिरा}
{पतिसामीप्यमेवाशु भूयादेव हि देवर}% ६५

\twolineshloka
{त्यक्तयापि मया तेन नासौ त्यक्तो मनागपि}
{फलं हि साधनायत्तं हेतुः फलवशो न तु}% ६६

\twolineshloka
{कौसल्याशल्यशून्यासौ कृपापूर्णा सदा मयि}
{आस्ते कुशलिनी यस्याः पुत्रस्त्रैलोक्यपालकः}% ६७

\twolineshloka
{सर्वे कुशलिनः सन्ति भरताद्याश्च बान्धवाः}
{सुमित्रा च महाभागा यस्याः प्राणादहं प्रिया}% ६८

\twolineshloka
{मद्वत्किं त्वमपि त्यक्तः सर्वलोकेषु कीर्तये}
{राज्ञः किं दुस्त्यजं तस्य स्वात्मापि यस्य न प्रियः}% ६९

\twolineshloka
{इत्येवं बहुधा पृष्टस्तया रामानुजः सताम्}
{उवाच कुशली देवः कुशलं त्वयि पृच्छति}% ७०

\twolineshloka
{कौसल्या च सुमित्रा च याश्चान्या राजयोषितः}
{पप्रच्छुः कुशलं देवि प्रीत्या त्वामाशिषा सह}% ७१

\twolineshloka
{कुशलप्रश्नपूर्वं हि तव पादाभिवन्दनम्}
{निवेदयामि शत्रुघ्न भरताभ्यां कृतं शुभे}% ७२

\twolineshloka
{गुरुभिर्गुरुपत्नीभिः सर्वाभिरपि ते शुभे}
{दत्ताशीः कुशलप्रश्नः कृतश्च त्वयि जानकि}% ७३

\twolineshloka
{आकारयति देवस्त्वां निर्व्यलीकेन चात्मवान्}
{अलभ्यान्यरतिस्त्वत्तोऽन्यत्र सर्वत्र भामिनि}% ७४

\twolineshloka
{शून्या एव दिशः सर्वास्त्वां विना जनकात्मजे}
{पश्यन्रोदिति नाथो नो रोदयन्नितरानपि}% ७५

\twolineshloka
{यत्र देवि स्थितासि त्वं नित्यं स्मरति राघवः}
{अशून्यं तु तमेवासौ मन्यमानो विदेहजे}% ७६

\twolineshloka
{धन्योऽयमाश्रमो जातो वाल्मीकेर्यत्र जानकी}
{कालं क्षपति वार्ताभिर्मदीयाभिर्वदन्निति}% ७७

\twolineshloka
{उक्तवान्यद्रुदन्किञ्चित्स्वामी नस्त्वयि तच्छृणु}
{व्यक्तीभवति वक्तुर्यद्धृद्गतं तदसंशयम्}% ७८

\twolineshloka
{लोका वदन्ति मामेव सर्वेषामीश्वरेश्वरम्}
{अहं त्वदृष्टमेवैषां स्वतन्त्रं कारणं ब्रुवे}% ७९

\twolineshloka
{अदृष्टमेव कार्येषु सर्वेशोऽप्यनुगच्छति}
{ईशनीयाः कुतो नैतदन्वीयुः सुखदुःखयोः}% ८०

\twolineshloka
{धनुर्भङ्गे मतिभ्रंशे कैकय्या मरणे पितुः}
{अरण्यगमने तत्र हरणे तव वारिधेः}% ८१

\twolineshloka
{तरणे रक्षसां भर्तुर्मारणेऽपि रणेरणे}
{सहायीभवने मह्यमृक्षवानररक्षसाम्}% ८२

\twolineshloka
{लाभे तव प्रतिज्ञायाः सत्यत्वे च सतीमणे}
{पुनः स्वबन्धुसम्बन्धे राज्यप्राप्तौ च भामिनि}% ८३

\twolineshloka
{पुनः प्रियावियोगे च कारणं यदवारणम्}
{प्रसीदति तदेवाद्य संयोगे पुनरावयोः}% ८४

\twolineshloka
{वेदोऽन्यथा कृतो येन लोकोत्पत्ति लयौ यतः}
{लोकाननुगतस्तस्मात्कारणं प्रथमं त्वहम्}% ८५

\twolineshloka
{अदृष्टमनुवर्तन्ते लोकाः सम्प्रतिबोधकाः}
{भोगेन जीर्यतेऽदृष्टं तत्तद्भुक्तं त्वया वने}% ८६

\twolineshloka
{स्नेहोऽकारणकः सीते वर्धमानो मम त्वयि}
{लोकादृष्टे तिरस्कृत्य त्वामाह्वयत आदरात्}% ८७

\twolineshloka
{शङ्कितेनापि दोषेण स्नेहनैर्मल्यमज्जनम्}
{भवतीति स वै शुद्ध आस्वाद्यो विबुधैः सदा}% ८८

\twolineshloka
{स्नेहशुद्धिरियं भद्रे कृता मे त्वयि नान्यथा}
{मन्तव्यं रक्षितोऽप्येष लोकः शिष्टानुवर्तिना}% ८९

\twolineshloka
{आवयोर्निन्दया देवि सर्वावस्था सुशुद्धये}
{लोको नश्येद्धि सम्मूढश्चरितैर्महतामयम्}% ९०

\twolineshloka
{आवयोरुज्ज्वला कीर्तिरावयोरुज्ज्वलो रसः}
{आवयोरुज्ज्वलौ वंशावावयोरुज्ज्वलाः क्रियाः}% ९१

\twolineshloka
{भवेयुरावयोः कीर्तिर्गायका उज्ज्वला भुवि}
{आवयोर्भक्तिमन्तो ये ते यान्त्यन्ते भवाम्बुधेः}% ९२

\twolineshloka
{इत्युक्ता भवती तेन प्रीयमाणेन ते गुणैः}
{पत्युः पादाम्बुजे द्रष्टुं करोतु सदयं मनः}% ९३

\twolineshloka
{वासांसि रमणीयानि भूषणानि महान्ति च}
{अङ्गरागस्तथा गन्धा मनोज्ञास्त्वयि योजिताः}% ९४

\twolineshloka
{रथो दास्यश्च रामेण प्रेषिता उत्सवायते}
{छत्रं च चामरे शुभ्रे गजा अश्वाश्च शोभने}% ९५

\twolineshloka
{स्तूयमाना द्विजश्रेष्ठैः सूतमागधबन्दिभिः}
{वन्द्यमाना पुरस्त्रीभिः सेव्यमाना च योद्धृभिः}% ९६

\twolineshloka
{पुष्पैः सञ्छाद्यमाना च देवीदेवाङ्गनादिभिः}
{धनानि ददती तेभ्यो द्विजातिभ्यो यथेप्सितम्}% ९७

\twolineshloka
{गजारूढौ कुमारौ च पुरस्कृत्य जनेश्वरी}
{मयानुगम्यमाना च गच्छायोध्यां निजां पुरीम्}% ९८

\twolineshloka
{त्वयि तत्र गतायां तु सङ्गतायां प्रियेण ते}
{सर्वासां राजनारीणामागतानां च सर्वशः}% ९९

\twolineshloka
{सर्वासामृषिपत्नीनां कौसलानां तथैव च}
{मङ्गलैर्वाद्यगीताद्यैर्भवत्वद्य महोत्सवः}% १००

\uvacha{शेष उवाच}

\twolineshloka
{इतिविज्ञापनां देवी श्रुत्वा सीता तमाह सा}
{नाहं कीर्तिकरी राज्ञो ह्यपकीर्तिः स्वयं त्वहम्}% १०१

\twolineshloka
{किं मया तस्य साध्यं स्याद्धर्मकामार्थशून्यया}
{सत्येवं भवतां भूपे को विश्वासो निरङ्कुशे}% १०२

\twolineshloka
{प्रत्यक्षा वा परोक्षा वा भर्तुर्दोषा मनःस्थिताः}
{न वाच्या जातु मादृश्या कल्याणकुलजातया}% १०३

\twolineshloka
{पाणिग्रहणकाले मे यद्रूपो हृदये स्थितः}
{तद्रूपो हृदयान्नासौ कदाचिदपसर्पति}% १०४

\twolineshloka
{लक्ष्मणेमौ कुमारौ मे तत्तेजोंशसमुद्भवौ}
{वंशाङ्कुरौ महाशूरौ धनुर्विद्याविशारदौ}% १०५

\twolineshloka
{नीत्वा पितुः समीपं तु लालनीयौ प्रयत्नतः}
{तपसाराधयिष्यामि रामं काममिह स्थिता}% १०६

\twolineshloka
{वाच्यं त्वया महाभाग पूज्यपादाभिवन्दनम्}
{सर्वेभ्यः कुशलं चापि गत्वेतो मदपेक्षया}% १०७

\twolineshloka
{पुत्रौ समादिशत्सीता गच्छतं पितुरन्तिकम्}
{शुश्रूषणीय एवासौ भवद्भ्यां स्वपदप्रदः}% १०८

\twolineshloka
{आज्ञप्तावप्यनिच्छन्तौ तौ कुमारौ कुशीलवौ}
{वाल्मीकिवचनात्तत्र जग्मतुश्च सलक्ष्मणौ}% १०९

\twolineshloka
{वाल्मीकेरेव पादाब्जसमीपं तत्सुतौ गतौ}
{लक्ष्मणोऽपि ववन्दे तं गत्वा बालकसंयुतः}% ११०

\twolineshloka
{वाल्मीकिर्लक्ष्मणस्तौ तु कुमारौ मिलिता अमी}
{सभायां संस्थितं रामं ज्ञात्वा ते जग्मुरुत्सुकाः}% १११

\twolineshloka
{लक्ष्मणः प्रणिपत्याथ सीतावाक्यादिसर्वशः}
{कथयामास रामाय हर्षशोकयुतः सुधीः}% ११२

\twolineshloka
{सीतासन्देशवाक्येभ्यो रामो मूर्च्छां समन्वभूत्}
{संज्ञामवाप्य चोवाच लक्ष्मणं नयकोविदम्}% ११३

\twolineshloka
{गच्छ मित्र पुनस्तत्र यत्नेन महता च ताम्}
{शीघ्रमानय भद्रं ते मद्वाक्यानि निवेद्य च}% ११४

\twolineshloka
{अरण्ये किं तपस्यन्त्या गतिरन्या विचिन्तिता}
{श्रुता दृष्टाथ वा मत्तो यन्नागच्छसि जानकि}% ११५

\twolineshloka
{त्वदिच्छया त्वमेवेतो गतारण्यं मुनिप्रियम्}
{पूजिता मुनिपत्न्यस्ता दृष्टा मुनिगणास्त्वया}% ११६

\twolineshloka
{पूर्णो मनोरथस्तेऽद्य किं नागच्छसि भामिनि}
{न दोषं मयि पश्येस्त्वं स्वात्मेच्छाया विलोकनात्}% ११७

\twolineshloka
{गत्वा गत्वाथ वामोरु पतिरेव गतिः स्त्रियाः}
{निर्गुणोपि गुणाम्भोधिः किम्पुनर्मनसेप्सितः}% ११८

\twolineshloka
{याया क्रियाकुलस्त्रीणां सासा पत्युः प्रतुष्टये}
{पूर्वमेवप्रतुष्टोऽहमिदानीं सुतरां त्वयि}% ११९

\twolineshloka
{यागो जपस्तपोदानं व्रतं तीर्थं दयादिकम्}
{देवाश्च मयि सन्तुष्टे तुष्टमेतदसंशयम्}% १२०

\uvacha{शेष उवाच}

\twolineshloka
{इति सन्देशमादाय सीतां प्रति जगत्पतेः}
{आह लक्ष्मण आत्मेशमानतः प्रणयाद्धरौ}% १२१

\twolineshloka
{सीतानयनमुद्दिश्य प्रसन्नस्त्वं यदूचिवान्}
{कथयिष्यामि तद्वाक्यं विनयेन समन्वितम्}% १२२

\twolineshloka
{इत्युक्त्वा पादयोर्नत्वा रघुनाथस्य लक्ष्मणः}
{जगाम त्वरितः सीतां रथे तिष्ठन्महाजवे}% १२३

\twolineshloka
{वाल्मीकिः श्रीयुतौ वीक्ष्य रामपुत्रौ महौजसौ}
{उवाच स्मितमाधाय मुखं कृत्वा मनोहरम्}% १२४

\twolineshloka
{युवां प्रगायतां पुत्रौ रामचारित्रमद्भुतम्}
{वीणां प्रवादयन्तौ च कलगानेन शोभितम्}% १२५

\twolineshloka
{इत्यक्तौ तौ सुतौ रामचारित्रं बहुपुण्यदम्}
{अगायतां महाभागौ सुवाक्यपदचित्रितम्}% १२६

\twolineshloka
{यस्मिन्धर्मविधिः साक्षात्पातिव्रत्यं तु यत्स्थितम्}
{भ्रातृस्नेहो महान्यत्र गुरुभक्तिस्तथैव च}% १२७

\twolineshloka
{स्वामिसेवकयोर्यत्र नीतिर्मूर्तिमती किल}
{अधर्मकरशास्तिं वै यत्र साक्षाद्रघूद्वहात्}% १२८

\twolineshloka
{तद्गानेन जगद्व्याप्तं दिवि देवा अपि स्थिताः}
{किन्नरा अपि यद्गानं श्रुत्वा मूर्च्छामिताः क्षणात्}% १२९

\twolineshloka
{वीणायारणितं श्रुत्वा तालमानेन शोभितम्}
{निखिला परिषत्तत्र शालभं जीवचित्रिता}% १३०

\twolineshloka
{हर्षादश्रूणिमुञ्चन्तो रामाद्या भूमिपास्तथा}
{तद्गानपञ्चमालापमोहिताश्चित्रितोपमाः}% १३१

\twolineshloka
{तत्र रामः सुतौ दृष्ट्वा महागानविमोहकौ}
{अदात्ताभ्यां सुवर्णस्य लक्षं लक्षं पृथक्पृथक्}% १३२

\twolineshloka
{तदा दानपरं दृष्ट्वा वाल्मीकिं मुनिसत्तमम्}
{अब्रूतां प्रहसन्तौ तौ किञ्चिद्वक्रभ्रुवौ ततः}% १३३

\twolineshloka
{मुने महानयोनेन क्रियते भूमिपेन वै}
{यदावाभ्यां सुवर्णानि दातुमिच्छति लोभयन्}% १३४

\twolineshloka
{प्रतिग्रहो ब्राह्मणानां शस्यते नेतरेषु वै}
{प्रतिग्रहपरो राजा नरकायैव कल्पते}% १३५

\twolineshloka
{आवयोः कृपया मुक्तं राज्यं भुङ्क्ते महीपतिः}
{कथं दातुं सुवर्णानि वाञ्छति श्रेयसाञ्चितः}% १३६

\twolineshloka
{इत्युक्तवन्तौ तौ दृष्ट्वा वाल्मीकिः कृपयायुतः}
{अशंसद्युष्मत्पितरं जानीथां नीतिवित्तमौ}% १३७

\twolineshloka
{इति श्रुत्वा मुनेर्वाक्यं बालकौ नृपपादयोः}
{लग्नौ विनयसंयुक्तौ मातृभक्त्यातिनिर्मलौ}% १३८

\twolineshloka
{रामो बालौ दृढं स्वाङ्गे परिरभ्य मुदान्वितः}
{मेने स्त्रियास्तदा धर्मौ मूर्तिमन्तावुपस्थितौ}% १३९

\twolineshloka
{सभापि रामसुतयोर्वीक्ष्य वक्त्रे मनोरमे}
{जानकीपतिभक्तित्वं सत्यं मेने मुनीश्वर}% १४०

\twolineshloka
{इति शेषमुखप्रोक्तं श्रुत्वा वात्स्यायनोऽब्रवीत्}
{रामायणं श्रोतुमनाः सर्वधर्मसमन्वितम्}% १४१

\uvacha{वात्स्यायन उवाच}

\twolineshloka
{कस्मिन्काले कृतं स्वामिन्रामायणमिदं महत्}
{कस्माच्चकार किन्तत्र वर्णनं तद्वदस्व मे}% १४२

\uvacha{शेष उवाच}

\twolineshloka
{एकदा गतवान्विप्रो वाल्मीकिर्विपिनं महत्}
{यत्र तालास्तमालाश्च किंशुका यत्र पुष्पिताः}% १४३

केतकी यत्र रजसा कुर्वती सौरभं वनम्

\twolineshloka
{शशिप्रभेव महती दृश्यते शुभ्रकर्णभृत्}
{चम्पकोबकुलश्चापि कोविदारः कुरण्टकः}% १४४

\twolineshloka
{अनेके पुष्पिता यत्र पादपाः शोभने वने}
{कोकिलानां विरावेण षट्पदानां च शब्दितैः}% १४५

\twolineshloka
{सङ्घुष्टं सर्वतो रम्यं मनोहरवयोन्वितम्}
{तत्र क्रौञ्चयुगं रम्यं कामबाणप्रपीडितम्}% १४६

\twolineshloka
{परस्परं प्रहृषितं रेमे स्निग्धतया स्थितम्}
{तदा व्याधः समागत्य तयोरेकं मनोहरम्}% १४७

\twolineshloka
{अवधीन्निर्दयः कश्चिन्मांसास्वादनलोलुपः}
{तदा क्रौञ्ची व्याधहतं स्वपतिं वीक्ष्य दुःखिता}% १४८

\twolineshloka
{विललाप भृशं दुःखान्मुञ्चन्ती रावमुच्चकैः}
{तदा मुनिः प्रकुपितो निषादं क्रौञ्चघातकम्}% १४९

\twolineshloka
{शशाप वार्युपस्पृश्य सरितः पावनं शुभम्}
{मा निषाद प्रतिष्ठां त्वमगमः शाश्वतीः समाः}% १५०

\twolineshloka
{यत्क्रौञ्चपक्षिणोरेकमवधीः काममोहितम्}
{तदा प्रबन्धं श्लोकस्य जातं मत्वा ह्यनुद्विजाः}% १५१

\twolineshloka
{ऊचुर्मुनिं प्रहृष्टास्ते शंसन्तः साधुसाध्विति}
{स्वामिञ्छापोदिते वाक्ये भारतीश्लोकमातनोत्}% १५२

अत्यन्तं मोहनो जातः श्लोकोऽयं मुनिसत्तम

\twolineshloka
{तदा मुनिः प्रहृष्टात्मा बभूव वाडवर्षभ}
{तस्मिन्काले समागत्य ब्रह्मा पुत्रैः समन्वितः}% १५३

\twolineshloka
{वचो जगाद वाल्मीकिं धन्योसि त्वं मुनीश्वर}
{भारती त्वन्मुखे स्थित्वा श्लोकत्वं समपद्यत}% १५४

\twolineshloka
{तस्माद्रामायणं रम्यं कुरुष्व मधुराक्षरम्}
{येन ते विमला कीर्तिराकल्पान्तं भविष्यति}% १५५

\twolineshloka
{धन्या सैव मुखे वाणी रामनाम्ना समन्विता}
{अन्या कामकथा नॄणां जनयत्येव पातकम्}% १५६

\twolineshloka
{तस्मात्कुरुष्व रामस्य चरितं लोकविश्रुतम्}
{येन स्यात्पापिनां पापहानिरेव पदेपदे}% १५७

\twolineshloka
{इत्युक्त्वान्तर्दधे स्रष्टा सर्वदेवैः समन्वितः}
{ततः सचिन्तयामास कथं रामायणं भवेत्}% १५८

\twolineshloka
{तदा ध्यानपरो जातो नदीतीरे मनोरमे}
{तस्य चेतस्यथो रामः प्रादुर्भूतो मनोहरः}% १५९

\twolineshloka
{नीलोत्पलदलश्यामं रामं राजीवलोचनम्}
{निरीक्ष्य तस्य चरितं भूतम्भाविभवच्च यत्}% १६०

\twolineshloka
{तदात्यन्तं मुदं प्राप्तो रामायणमथासृजत्}
{मनोरमपदैर्युक्तं वृत्तैर्बहुविधैरपि}% १६१

\twolineshloka
{षट्काण्डानि सुरम्याणि यत्र रामायणेऽनघ}
{बालमारण्यकं चान्यत्किष्किन्धा सुन्दरं तथा}% १६२

\twolineshloka
{युद्धमुत्तरमन्यच्च षडेतानि महामते}
{शृणुयाद्यो नरः पुण्यात्सर्वपापैः प्रमुच्यते}% १६३

\twolineshloka
{तत्र बाले तु सन्तुष्टः पुत्रेष्ट्या चतुरस्सुतान्}
{प्राप पङ्क्तिरथः साक्षाद्धरिं ब्रह्मसनातनम्}% १६४

\twolineshloka
{स कौशिकमखं गत्वा सीतामुद्वाह्य भार्गवम्}
{आगत्य पुरमुत्कृष्टो यौवराज्यप्रकल्पनम्}% १६५

\twolineshloka
{मातृवाक्याद्वनं प्रागाद्गङ्गामुत्तीर्य पर्वतम्}
{चित्रकूटं महिलया लक्ष्मणेन समन्वितः}% १६६

\twolineshloka
{भरतस्तं वने श्रुत्वा जगाम भ्रातरं नयी}
{तमप्राप्य स्वयं नन्दिग्रामे वासमचीकरत्}% १६७

\twolineshloka
{बालमेतच्छृणुष्वान्यदारण्यकसमुद्भवम्}
{मुनीनामाश्रमे वासस्तत्र तत्रोपवर्णनम्}% १६८

\twolineshloka
{नासाच्छेदः शूर्पणख्याः खरदूषणनाशनम्}
{मायामारीचहननं दैत्याद्रामापहारणम्}% १६९

\twolineshloka
{वने विरहिणा भ्रान्तं मनुष्यचरितं भृतम्}
{कबन्धप्रेक्षणं तत्र पम्पायां गमनं तथा}% १७०

\twolineshloka
{हनूमता सङ्गमनमित्येतद्वनसंज्ञितम्}
{अपरं च शृणु मुने सङ्क्षिप्य कथयाम्यहम्}% १७१

\twolineshloka
{सप्ततालप्रभेदश्च वालेर्मारणमद्भुतम्}
{सुग्रीवे राज्यदानं च नगवर्णनमित्युत}% १७२

\twolineshloka
{लक्ष्मणात्कर्मसन्देशः सुग्रीवस्य विवासनम्}
{तथा सैन्यसमुद्देशः सीतान्वेषणमप्युत}% १७३

\twolineshloka
{सम्पातिप्रेक्षणं तत्र वारिधेर्लङ्घनं तथा}
{परतीरे कपिप्राप्तिः कैष्किन्धं काण्डमद्भुतम्}% १७४

\twolineshloka
{सुन्दरं शृणु काण्डं वै यत्र रामकथाद्भुता}
{प्रतिगेहे प्रति भ्रान्तिः कपेश्चित्रस्य दर्शनम्}% १७५

\twolineshloka
{सीतासन्दर्शनं तत्र जानक्याभाषणं तथा}
{वनभङ्गः प्रकुपितैर्बन्धनं वानरस्य च}% १७६

\twolineshloka
{ततो लङ्काप्रज्वलनं वानरैः सङ्गतिस्ततः}
{रामाभिज्ञानदानं च सैन्यप्रस्थानमेव च}% १७७

\twolineshloka
{समुद्रे सेतुकरणं शुकसारणसङ्गतिः}
{इति सुन्दरमाख्यातं युद्धे सीतासमागमः}% १७८

\twolineshloka
{उत्तरे ऋषिसंवादो यज्ञप्रारम्भ एव च}
{तत्रानेका रामकथाः शृण्वतां पापनाशकाः}% १७९

\twolineshloka
{इति षट्काण्डमाख्यातं ब्रह्महत्यापनोदनम्}
{सङ्क्षेपतो मया तुभ्यमाख्यातं सुमनोहरम्}% १८०

\twolineshloka
{चतुर्विंशतिसाहस्रं षट्काण्डपरिचिह्नितम्}
{तद्वै रामायणं प्रोक्तं महापातकनाशनम्}% १८१

\twolineshloka
{तच्छ्रुत्वा राघवः प्रीतः पुत्रावाधाय चासने}
{दृढं तौ परिरभ्याथ सीतां सस्मार वल्लभाम्}% १८२

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे रामायणगानं नाम षट्षष्टितमोऽध्यायः॥६६॥

\sect{सप्तषष्टितमोऽध्यायः 5.67}

\uvacha{शेष उवाच}

\twolineshloka
{अथ सौमित्रिरागत्य जानकीं नतवान्मुहुः}
{प्रेमगद्गदया शंसन्वाचं रामप्रणोदिताम्}% १

\twolineshloka
{सीता समागतं दृष्ट्वा लक्ष्मणं विनयान्वितम्}
{तन्मुखाद्रामसन्देशं श्रुत्वोवाच विलज्जिता}% २

\twolineshloka
{सौमित्रे कथमागच्छे रामत्यक्ता महावने}
{तिष्ठामि रामं स्मरन्ती वाल्मीकेराश्रमे त्वहम्}% ३

\twolineshloka
{तस्या मुखोदितं वाक्यं श्रुत्वा सौमित्रिरब्रवीत्}
{मातः पतिव्रते रामस्त्वामाकारयते मुहुः}% ४

\twolineshloka
{पतिव्रता पतिकृतं दोषं नानयते हृदि}
{तस्मादागच्छ हि मया स्थित्वा स्यन्दन उत्तमे}% ५

\twolineshloka
{इत्यादि वचनं श्रुत्वा जानकी पतिदेवता}
{मनोरोषं परित्यज्य तस्थौ सौमित्रिणा रथे}% ६

\twolineshloka
{तापसीः सकला नत्वा मुनींश्च निगमोज्ज्वलान्}
{रामं स्मरन्ती मनसा रथे स्थित्वागमत्पुरीम्}% ७

\twolineshloka
{क्रमेण नगरीं प्राप्ता महार्हाभरणान्विता}
{सरयूं सरितं प्राप यत्र रामः स्वयं स्थितः}% ८

\twolineshloka
{रथादुत्तीर्य ललिता लक्ष्मणेन समन्विता}
{रामस्य पादयोर्लग्ना पतिव्रतपरायणा}% ९

\twolineshloka
{रामस्तामागतां दृष्ट्वा जानकीं प्रेमविह्वलाम्}
{साध्वि त्वया सहेदानीं कुर्वे यज्ञसमापनम्}% १०

\twolineshloka
{वाल्मीकिं सा नमस्कृत्य तथान्यान्विप्रसत्तमान्}
{जगाम मातृपदयोः सन्नतिं कर्तुमुत्सुका}% ११

\twolineshloka
{कौशल्या तामथायान्तीं वीरसूं जानकीं प्रियाम्}
{आशीर्भिरभिसंयुज्य ययौ हर्षमनेकधा}% १२

\twolineshloka
{कैकेयीपदयोर्नम्रां वीक्ष्य वैदेहपुत्रिकाम्}
{भर्त्रा सह चिरं जीव सपुत्रेत्याशिषं व्यधात्}% १३

\twolineshloka
{सुमित्रा स्वपदेनम्रां वीक्ष्य वैदेहपुत्रिकाम्}
{आशिषं व्यदधात्तस्याः पुत्रपौत्रप्रदायिनीम्}% १४

\twolineshloka
{सीता ताः सर्वतो नत्वा रामचन्द्र प्रिया सती}
{परमं हर्षमापन्ना बभूव किल वाडव}% १५

\twolineshloka
{समागतां वीक्ष्य पत्नीं रामचन्द्रस्य कुम्भजः}
{सुवर्णपत्नीं धिक्कृत्य तामधाद्धर्मचारिणीम्}% १६

\twolineshloka
{रामस्तदा यज्ञमध्ये शुशुभे सीतया सह}
{तारयानुगतो यद्वच्छशीव शरदुत्प्रभः}% १७

\twolineshloka
{प्रयोगमकरोत्तत्र काले प्राप्ते मनोरमे}
{वैदेह्या धर्मचारिण्या सर्वपापापनोदनम्}% १८

\twolineshloka
{सीतया सहितं रामं प्रसक्तं यज्ञकर्मणि}
{निरीक्ष्य जहृषुस्तत्र कौतुकेन समन्विताः}% १९

\twolineshloka
{वसिष्ठं प्राह सुमतिं रामस्तत्र क्रतौ वरे}
{किं कर्तव्यं मया स्वामिन्नतः परमवश्यकम्}% २०

\twolineshloka
{रामस्य वचनं श्रुत्वा गुरुः प्राह महामतिः}
{ब्राह्मणानां प्रकर्तव्या पूजा सन्तोषकारिका}% २१

\twolineshloka
{मरुत्तेन क्रतुः सृष्टः पूर्वं सम्भारसम्भृतः}
{ब्राह्मणास्तत्र वित्ताद्यैस्तोषिता अभवंस्तदा}% २२

\twolineshloka
{अत्यन्तं वित्तसम्भारं नेतुं विप्राशकन्नहि}
{प्राक्षिपन्हिमवद्देशे वित्तभारासहा द्विजाः}% २३

\twolineshloka
{तस्मात्त्वमपि राजाग्र्य लक्ष्मीवान्नृपसत्तम}
{देहि दानादि विप्रेभ्यो यथा स्यात्प्रीतिरुत्तमा}% २४

\twolineshloka
{एतच्छ्रुत्वा स राजाग्र्यः पूज्यं मत्वा घटोद्भवम्}
{प्रथमं पूजयामास ब्रह्मपुत्रं तपोधनम्}% २५

\twolineshloka
{अनेकरत्नसम्भारैः स्वर्णभारैरनेकधा}
{देशैर्जनैः परिवृतैरत्यन्तप्रीतिदायकैः}% २६

\twolineshloka
{अगस्त्यं पूजयामास सपत्नीकं मनोरमम्}
{तथैव रत्नैः स्वर्णैश्च देशैश्च विविधैरपि}% २७

\twolineshloka
{व्यासं सत्यवतीपुत्रं तथैव समपूजयत्}
{च्यवनं भार्यया साकं सुरत्नैः समपूजयत्}% २८

\twolineshloka
{अन्यानपि मुनीन्सर्वानृत्विजस्तपसां निधीन्}
{पूजयामास रत्नौघैः स्वर्णभारैरनेकधा}% २९

\twolineshloka
{अदात्तदा क्रतौ रामो विप्रेभ्यो भूरिदक्षिणाम्}
{लक्षंलक्षं सुवर्णस्य प्रत्येकं त्वग्रजन्मने}% ३०

\twolineshloka
{दीनान्धकृपणेभ्यश्च ददौ दानमनेकधा}
{यथासन्तोषविहितैर्वित्तै रत्नैर्मनोहरैः}% ३१

\twolineshloka
{वासांसि च विचित्राणि भोजनानि मृदूनि च}
{तत्र प्रादाद्यथाशास्त्रं सर्वेषां प्रीतिदायकम्}% ३२

\twolineshloka
{हृष्टपुष्टजनाकीर्णं सर्वसत्त्वोपबृंहितम्}
{अत्यन्तमभवद्धृष्टं पुरं पुंस्त्रीसमावृतम्}% ३३

\twolineshloka
{दानं ददन्तं सर्वेषां वीक्ष्य कुम्भोद्भवो मुनिः}
{अत्यन्तपरमप्रीतिं ययौ क्रतुवरे द्विजः}% ३४

\twolineshloka
{तदाभिषेकस्नानार्थं पानीयममृतोपमम्}
{आनेतुं च चतुःषष्टि नृपान्सस्त्रीन्समाह्वयत्}% ३५

\twolineshloka
{रामस्तु सीतया सार्द्धमानेतुमुदकं ययौ}
{घटेन स्वर्णवर्णेन सर्वालङ्कारशोभया}% ३६

\twolineshloka
{सौमित्रिरप्यूर्मिलया माण्डव्या भरतो नृपः}
{शत्रुघ्नः श्रुतकीर्त्या च कान्तिमत्या च पुष्कलः}% ३७

\twolineshloka
{सुबाहुः सत्यवत्या च सत्यवान्वीरभूषया}
{सुमदस्तत्र सत्कीर्त्या राज्ञ्या च विमलो नृपः}% ३८

\twolineshloka
{राजावीरमणिस्तत्र श्रुतवत्या मनोज्ञया}
{लक्ष्मीनिधिः कोमलया रिपुतापोङ्गसेनया}% ३९

\twolineshloka
{विभीषणो महामूर्त्या प्रतापाग्र्यः प्रतीतया}
{उग्राश्वः कामगमया नीलरत्नोधिरम्यया}% ४०

\twolineshloka
{सुरथः सुमनोहार्या तथा मोहनया कपिः}
{इत्यादीन्नृपतीन्विप्रो वसिष्ठः प्राहिणोन्मुनिः}% ४१

\twolineshloka
{वसिष्ठः सरयूं गत्वा शिवपुण्यजलाप्लुताम्}
{उदकं मन्त्रयामास वेदमन्त्रेण मन्त्रवित्}% ४२

\twolineshloka
{पयः पुनीह्यमुं वाहमुदकेन मनोहृता}
{यज्ञार्थं रामचन्द्रस्य सर्वलोकैकरक्षितुः}% ४३

\twolineshloka
{उदकं तन्मुनिस्पृष्टं सर्वे रामादयो नृपाः}
{आजह्रुर्मण्डपतले विप्रवर्यैरुपस्तुते}% ४४

\twolineshloka
{पयोभिर्निर्मलैः स्नाप्य वाजिनं क्षीरसन्निभम्}
{मन्त्रेण मन्त्रयामास राम हस्तेन कुम्भजः}% ४५

\twolineshloka
{पुनीहि मां महावाह अस्मिन्ब्रह्मसमाकुले}
{त्वन्मेधेनाखिला देवाः प्रीणन्तु परितोषिताः}% ४६

\twolineshloka
{इत्युक्त्वा स नृपो रामः सीतया सममस्पृशत्}
{तदा सर्वे द्विजाश्चित्रममन्यन्त कुतूहलात्}% ४७

\twolineshloka
{परस्परमवोचंस्ते यन्नामस्मरणान्नराः}
{महापापात्प्रमुच्यन्ते स रामः किं वदत्यहो}% ४८

\twolineshloka
{इत्युक्तवति भूमीशे रामे कुम्भोद्भवो मुनिः}
{करवालं चाभिमन्त्र्य ददौ रामकरे मुनिः}% ४९

\twolineshloka
{करवाले धृते स्पृष्टे रामेण स हयः क्रतौ}
{पशुत्वं तु विहायाशु दिव्यरूपमपद्यत}% ५०

\twolineshloka
{विमानवरमारूढश्चाप्सरोभिः समन्ततः}
{चामरैर्वीज्यमानश्च वैजयन्त्या विभूषितः}% ५१

\twolineshloka
{तदा तं वाजितां त्यक्त्वा दिव्यरूपधरं वरम्}
{वीक्ष्य लोकाः क्रतौ सर्वे विस्मयं प्राप्नुवंस्तदा}% ५२

\twolineshloka
{तदा रामः स्वयं जानंज्ञापयन्सर्वतो नरान्}
{पप्रच्छ दिव्यरूपं तं सुरं परमधार्मिकः}% ५३

\twolineshloka
{कस्त्वं दिव्यवपुः प्राप्तः कस्मात्त्वं वाजितां गतः}
{कथं सुरस्त्रीसहितः किं चिकीर्षसि तद्वद}% ५४

\twolineshloka
{रामस्य वचनं श्रुत्वा देवः प्रोवाच भूमिपम्}
{हसन्मेघरवां वाणीमवदत्सुमनोहराम्}% ५५

\twolineshloka
{तवाज्ञातं न सर्वत्र बाह्याभ्यन्तरचारिणः}
{तथापि पृच्छते तुभ्यं कथयामि यथातथम्}% ५६

\twolineshloka
{अहं पुराभवे राम द्विजः परमधार्मिकः}
{अचरं प्रतिकूलं वै वेदस्य रिपुतापन}% ५७

\twolineshloka
{कदाचिद्धुतपापायास्तीरेऽहं गतवान्पुरा}
{अनेकवृक्षललिते सर्वत्रसुमनोरमे}% ५८

\twolineshloka
{तत्र स्नात्वा पितॄंस्तृप्त्वा दानं दत्त्वा यथाविधि}
{ध्यानं तव महाबाहो कृतवान्वेदसम्मितम्}% ५९

\twolineshloka
{तदा जनाः समायाता बहवस्तत्र भूपते}
{तेषां प्रवञ्चनार्थाय दम्भमेनमकारिषम्}% ६०

\twolineshloka
{अनेकक्रतुसम्भारैः पूर्णमजिरमुत्तमम्}
{वासोभिश्छादितं रम्यं चषालादियुतं महत्}% ६१

\twolineshloka
{अग्निहोत्रोद्भवोधूमः सर्वतो नभसोङ्गणम्}
{चकार रम्यमतुलं चित्रकारिवपुर्धरः}% ६२

\twolineshloka
{अनेकतिलकश्रीभिः शोभिताङ्गो महत्तपाः}
{दर्भशोभः समित्पाणिर्दम्भो मूर्तिधरः किमु}% ६३

\twolineshloka
{दुर्वासास्तत्र स्वच्छन्दं पर्यटञ्जगतीतलम्}
{प्राप तत्र महातेजा धूतपापसरित्तटे}% ६४

\twolineshloka
{ददर्श मां दम्भकरं मौनधारिणमग्रतः}
{अनर्घ्यकरमुन्मत्तमस्वागतवचः करम्}% ६५

\twolineshloka
{दृष्ट्वातीव क्रुधाक्रान्तः समुद्र इव पर्वणि}
{शशापासौ मुनिस्तीव्रो दम्भिनं मां महामतिः}% ६६

\twolineshloka
{दम्भं करोषि चेत्तीरे सरितस्त्वं सुदुर्मते}
{तस्मात्प्राप्नुहि निर्वाच्यं पशुत्वं तापसाधम}% ६७

\twolineshloka
{शापं प्रदत्तं संश्रुत्य दुःखितोऽहं तदाभवम्}
{अग्राहिषं पदे तस्य मुनेर्दुर्वाससः किल}% ६८

\twolineshloka
{तदा मे कृतवान्राम द्विजोऽनुग्रहमुत्तमम्}
{वाजितां प्राप्नुहि मखे राजराजस्य तापस}% ६९

\twolineshloka
{पश्चात्तद्धस्तसम्पर्काद्याहि तत्परमं पदम्}
{दिव्यं वपुर्मनोहारि धृत्वा दम्भविवर्जितम्}% ७०

\twolineshloka
{तेन शापोपिसन्दिष्टो ममानुग्रहतां गतः}
{यदहं तव हस्तस्य स्पर्शं प्राप्तो मनोरमम्}% ७१

\twolineshloka
{यदेव राम देवादिदुर्लभं बहुजन्मभिः}
{तत्तेऽहं करजस्पर्शं प्राप्तवानिह दुर्लभम्}% ७२

\twolineshloka
{आज्ञापय महाराज त्वत्प्रसादादहं महत्}
{गच्छामि शाश्वतं स्थानं तव दुःखादिवर्जितम्}% ७३

\twolineshloka
{न यत्र शोको न जरा न मृत्युः कालविभ्रमः}
{तत्स्थानं देव गच्छामि त्वत्प्रसादान्नराधिप}% ७४

\twolineshloka
{इत्युक्त्वा तं परिक्रम्य विमानवरमारुहत्}
{अनेकरत्नखचितं सर्वदेवाधिवन्दितम्}% ७५

\twolineshloka
{गतोऽसौ शाश्वतस्थानं रामपादप्रसादतः}
{पुनरावृत्तिरहितं शोकमोहविवर्जितम्}% ७६

\twolineshloka
{तेन तत्कथितं श्रुत्वा रामं ज्ञात्वेतरे जनाः}
{विस्मयं प्रापिरे सर्वे परस्परमुदुन्मदाः}% ७७

\twolineshloka
{शृणु द्विजमहाबुद्धे दम्भेनापि स्मृतो हरिः}
{ददाति मोक्षं सुतरां किं पुनर्दम्भवर्जनात्}% ७८

\twolineshloka
{यथाकथञ्चिद्रामस्य कर्तव्यं स्मरणं परम्}
{येन प्राप्नोति परमं पदं देवादिदुर्लभम्}% ७९

\twolineshloka
{तच्चित्रं वीक्ष्य मुनयः कृतार्थं मेनिरे निजम्}
{यद्रामचरणप्रेक्षा करस्पर्शपवित्रितम्}% ८०

\twolineshloka
{गते तस्मिन्सुरे स्वर्गं हयरूपधरे पुरा}
{उवाच रामस्तपसां निधीन्वेदविदुत्तमान्}% ८१

\twolineshloka
{किं कर्तव्यं मयाब्रह्मन्हयो नष्टो गतः सुखम्}
{होमः कथं पुरोभावी सर्वदैवततर्पकः}% ८२

\twolineshloka
{यथा स्यात्सुरसन्तृप्तिर्यथा मे मख उत्तमः}
{तथा कुर्वन्तु मुनयो यथा मे स्याद्विधिश्रुतम्}% ८३

\twolineshloka
{इति वाक्यं समाश्रुत्य जगाद मुनिसत्तमः}
{वसिष्ठः सर्वदेवानां चित्ताभिज्ञानकोविदः}% ८४

\twolineshloka
{कर्पूरमाहर क्षिप्रं येन देवाः स्वयं पुरा}
{प्राप्य हव्यं ग्रहीष्यन्ति मद्वाक्यप्रेरिताधुना}% ८५

\twolineshloka
{इति वाक्यं समाकर्ण्य रामः क्षिप्रमुपाहरत्}
{कर्पूरं बहुदेवानां प्रीत्यर्थं बहुशोभनम्}% ८६

\twolineshloka
{तदा मुनिः प्रहृष्टात्मा देवानाह्वयदद्भुतान्}
{ते सर्वे तत्क्षणात्प्राप्ताः स्वपरीवारसंवृताः}% ८७

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे यज्ञप्रारम्भो नाम सप्तषष्टितमोऽध्यायः॥६७॥

\sect{अष्टषष्टितमोऽध्यायः 5.68}

\uvacha{शेष उवाच}

\onelineshloka
{परिस्वादन्क्रतौ तृप्तिं न प्राप सुरसंयुतः}% १

\twolineshloka
{नारायणो महादेवो ब्रह्मा तत्र चतुर्मुखः}
{वरुणश्च कुबेरश्च तथान्ये लोकपालकाः}% २

\twolineshloka
{तत्रास्वाद्य हविः स्निग्धं वसिष्ठेन परिष्कृतम्}
{तत्र पुनर्हि विप्रेन्द्राः क्षुधार्ताइव भोजनात्}% ३

\twolineshloka
{सर्वान्देवांश्च सन्तर्प्य हविषा करुणानिधिः}
{वसिष्ठप्रेरितः सर्वमिति कर्तव्यमाचरत्}% ४

\twolineshloka
{ब्राह्मणादानसन्तुष्टा हविस्तुष्टाः सुरावराः}
{तृप्ताः सर्वे स्वकं भागं गृहीत्वा स्वालयं ययुः}% ५

\twolineshloka
{ऋषिभ्यो होतृमुख्येभ्यः प्रादाद्राज्यं चतुर्दिशम्}
{सन्तुष्टास्ते द्विजाराममाशीर्भिरददुः शुभम्}% ६

\twolineshloka
{पूर्णाहुतिं ततः कृत्वा वसिष्ठः प्राह सुस्त्रियः}
{वर्धापयन्तु भूमीशं यागपूर्तिकरं परम्}% ७

\twolineshloka
{तद्वाक्यं ताः स्त्रियः श्रुत्वा लाजैरवाकिरन्मुदा}
{लावण्यजितकन्दर्पं महामणिविभूषितम्}% ८

\twolineshloka
{ततोऽवभृथस्नानार्थं प्रेरयामास भूमिपम्}
{ययौ रामः सहस्वीयैः सरयूतीरमुत्तमम्}% ९

\twolineshloka
{अनेकराजकोटीभिः परीतः पादचारिभिः}
{जगाम स सरिच्छ्रेष्ठां पक्षिवृन्दसमाकुलाम्}% १०

\twolineshloka
{तारापतिरिव स्वाभिर्भार्याभिर्वृत उत्प्रभः}
{विरोचते तथा तद्वद्रामो राजगणैर्वृतः}% ११

\twolineshloka
{तदुत्सवं समाज्ञाय ययुर्लोकास्त्वरायुताः}
{सीतापतिमुखालोकनिश्चलीभूतलोचनाः}% १२

\twolineshloka
{राजेन्द्रं सीतया साकं गच्छन्तं सरितं प्रति}
{विलोक्य मुदिता लोकाश्चिरं दर्शनलालसाः}% १३

\twolineshloka
{अनेक नटगन्धर्वा गायन्तो यश उज्ज्वलम्}
{अनुजग्मुर्महीशानं सर्वलोकनमस्कृतम्}% १४

\twolineshloka
{नर्तक्यस्तत्र नृत्यन्त्यः क्षोभयन्त्यः पतेर्मनः}
{जलयन्त्रैश्च सिञ्चन्त्यो ययुः श्रीरामसेवनम्}% १५

\twolineshloka
{महाराजं विलिपन्त्यो हरिद्रा कुङ्कुमादिभिः}
{परस्परं प्रलिपन्त्यो मुदं प्रापुर्महत्तराम्}% १६

\twolineshloka
{कुचयुग्मोपरिन्यस्तमुक्ताहारसुशोभिताः}
{श्रवणद्वन्द्वसम्मृष्टस्वर्णकुण्डललक्षिताः}% १७

\twolineshloka
{अनेकनरनारीभिः सङ्कीर्णं मार्गमाचरन्}
{यथावत्सरितं प्राप शिवपुण्यजलाप्लुताम्}% १८

\twolineshloka
{तत्र गत्वा स वैदेह्या रामः कमललोचनः}
{प्रविवेश जलं पुण्यं वसिष्ठादिभिरन्वितः}% १९

\twolineshloka
{अनुप्रविविशुः सर्वे राजानो जनतास्तथा}
{तत्पादरजसा पूतजलं लोकैकवन्दितम्}% २०

\twolineshloka
{परस्परं प्रसिञ्चन्तो जलयन्त्रैर्मनोरमैः}
{सुशोणनयनाः सर्वे हर्षं प्रापुर्मनोधिकम्}% २१

\twolineshloka
{स रामः सीतया सार्धं चिरं पुण्यजलप्लवे}
{क्रीडित्वा जलकल्लोलैर्निरगाद्धर्मसंयुतः}% २२

\twolineshloka
{दुकूलवासाः सकिरीटकुण्डलः केयूरशोभावरकङ्कणान्वितः}
{कन्दर्पकोटिश्रियमुद्वहन्नृपो राजाग्र्यवर्यैरुपसंस्तुतो बभौ}% २३

\twolineshloka
{सयागयूपं वरवर्णशोभितं कृत्वा सरित्तीरवरे महामनाः}
{त्रैलोक्यलोकश्रियमाप ह्यद्भुतामन्यैर्दुरापां नृपतिर्भुजैर्निजैः}% २४

\twolineshloka
{एवं जनकपुत्र्यासौ हयमेधत्रयं चरन्}
{त्रैलोक्ये कीर्तिमतुलां प्राप देवैः सुदुर्लभाम्}% २५

\twolineshloka
{एवं ते वर्णितं तात यत्पृष्टो रामसत्कथाम्}
{विस्तृतः कथितो मेधो भूयः किं पृच्छसे द्विज}% २६

\twolineshloka
{यः शृणोति हरेर्भक्त्या रामचन्द्रस्य सन्मखम्}
{ब्रह्महत्यां क्षणात्तीर्त्वा ब्रह्मशाश्वतमाप्नुयात्}% २७

\twolineshloka
{अपुत्रो लभते पुत्रान्निर्धनो धनमाप्नुयात्}
{रोगार्तो मुच्यते रोगाद्बद्धो मुच्येत बन्धनात्}% २८

\twolineshloka
{यत्कथाश्रवणाद्दुष्टः श्वपचोऽपि परं पदम्}
{प्राप्नोति किमु विप्राग्र्यो रामभक्तिपरायणः}% २९

\twolineshloka
{रामं स्मृत्वा महाभागं पापिनः परमं पदम्}
{प्राप्नुयुः परमं स्वर्गं शक्रदेवादिदुर्लभम्}% ३०

\twolineshloka
{ते धन्या मानवा लोके ये स्मरन्ति रघूत्तमम्}
{ते क्षणात्संसृतिं तीर्त्वा गच्छन्ति सुखमव्ययम्}% ३१

\twolineshloka
{प्रत्येकमक्षरं ब्रह्महत्यावंशदवानलः}
{तं यः श्रावयते धीमांस्तं गुरुं सम्प्रपूजयेत्}% ३२

\twolineshloka
{श्रुत्वा कथां वाचकाय गवां द्वन्द्वं प्रदापयेत्}
{सपत्नीकाय सम्पूज्य वस्त्रालङ्कारभोजनैः}% ३३

\twolineshloka
{कुण्डलाभ्यां विराजन्त्यौ मुद्रिकाभिरलङ्कृते}
{रामसीते स्वर्णमय्यौ प्रतिमे शोभने वरे}% ३४

\twolineshloka
{कृत्वा तु वाचकायैव दीयते भो द्विजोत्तम}
{तस्य देवाश्च पितरो वैकुण्ठं प्राप्नुयुस्तदा}% ३५

\twolineshloka
{त्वया पृष्टा रामकथा मया ते कथिता पुरा}
{किमन्यत्कथ्यतां ब्रह्मन्पुरतस्तव धीमतः}% ३६

\twolineshloka
{शृण्वन्ति ये कथामेतां ब्रह्महत्यौघनाशिनीम्}
{ते यान्ति परमं स्थानं यच्च देवैः सुदुर्लभम्}% ३७

\twolineshloka
{गोघ्नश्चापि सुतघ्नश्च सुरापो गुरुतल्पगः}
{क्षणात्पूतो भवत्येव नात्र संशयितुं क्षमम्}% ३८

॥इति श्रीपद्मपुराणे पातालखण्डे शेषवात्स्यायनसंवादे रामाश्वमेधे श्रवणपठनपुण्यवर्णनं नामाष्टषष्टितमोऽध्यायः॥६८॥

इति रामाश्वमेधप्रकरणं समाप्तम्

===

\sect{द्विचत्वारिंशदधिक द्विशततमोऽध्यायः 6.242}

\uvacha{रुद्र उवाच}

\twolineshloka
{स्वायम्भुवो मनुः पूर्वं द्वाशार्णं महामनुम्}
{जजाप गोमतीतीरे नैमिषे विमले शुभे}% १

\twolineshloka
{तेन वर्षसहस्रेण पूजितः कमलापतिः}
{मत्तो वरं वृणीष्वेति तं प्राह भगवान्हरिः}% २

\onelineshloka*
{ततः प्रोवाच हर्षेण मनुः स्वायम्भुवो हरिम्}

\uvacha{मनुरुवाच}
\onelineshloka
{पुत्रत्वं भज देवेश त्रीणि जन्मानि चाच्युत}% ३

\onelineshloka*
{त्वां पुत्रलालसत्वेन भजामि पुरुषोत्तमम्}

\uvacha{रुद्र उवाच}
\onelineshloka
{इत्युक्तस्तेन लक्ष्मीशः प्रोवाच सुमहागिरा}% ४

\uvacha{विष्णुरुवाच}

\twolineshloka
{भविष्यति नृपश्रेष्ठ यत्ते मनसि काङ्क्षितम्}
{ममैव च महत्प्रीतिस्तव पुत्रत्वहेतवे}% ५

\twolineshloka
{स्थितिप्रयोजने काले तत्र तत्र नृपोत्तम}
{त्वयि जाते त्वहमपि जातोस्मि तव सुव्रत}% ६

\twolineshloka
{परित्राणाय साधूनां विनाशाय च दुष्कृताम्}
{धर्म्मसंस्थापनार्थाय सम्भवामि तवानघ}% ७

\uvacha{रुद्र उवाच}

\twolineshloka
{एवं दत्वा वरं तस्मै तत्रैवान्तर्दधे हरिः}
{अस्याभूत्प्रथमं जन्म मनोः स्वायम्भुवस्य च}% ८

\twolineshloka
{रघूणामन्वये पूर्वं राजा दशरथो ह्यभूत्}
{द्वितीयो वसुदेवोऽभूद्वृष्णीनामन्वये विभुः}% ९

\twolineshloka
{कलेर्दिव्यसहस्राब्दप्रमाणस्यान्त्यपादयोः}
{शम्भलग्रामकं प्राप्य ब्राह्मणः सञ्जनिष्यति}% १०

\twolineshloka
{कौशल्या समभूत्पत्नी राज्ञो दशरथस्य हि}
{यदोर्वंशस्य सेवार्थं देवकी नाम विश्रुता}% ११

\twolineshloka
{हरिव्रतस्य विप्रस्य भार्य्या देवप्रभा पुनः}
{एवं मातृत्वमापन्ना त्रीणि जन्मानि शार्ङ्गिणः}% १२

\twolineshloka
{पूर्वं रामस्य चरितं वक्ष्यामि तव सुव्रते}
{यस्य स्मरणमात्रेण विमुक्तिः पापिनामपि}% १३

\twolineshloka
{हिरण्यकहिरण्याक्षौ द्वितीयं जन्मसंश्रितौ}
{कुम्भकर्ण दशग्रीवावजायेतां महाबलौ}% १४

\twolineshloka
{पुलस्त्यस्य सुतो विप्रो विश्रवा नाम धार्मिकः}
{तस्य पत्नी विशालाक्षी राक्षसेन्द्र सुताऽनघे}% १५

\twolineshloka
{सुकेशितनया सा स्यात्सुमाली दानवस्य च}
{केकसी नाम कन्यासीत्तस्य भार्या दृढव्रता}% १६

\twolineshloka
{कामोद्रिक्ता तु सा देवी सन्ध्याकाले महामुनिम्}
{रमयामास तन्वङ्गी यथेष्टं शुभदर्शना}% १७

\twolineshloka
{कामात्सन्ध्याभवाद्यत्वात्तस्यां जातौ महाबलौ}
{रावणः कुम्भकर्णश्च राक्षसौ लोकविश्रुतौ}% १८

\twolineshloka
{कन्या शूर्पणखा नाम जातातिविकृतानना}
{कस्यचित्त्वथ कालस्य तस्यां जातो विभीषणः}% १९

\twolineshloka
{सुशीलो भगवद्भक्तः सत्यवाग्धर्म्मवाञ्शुचिः}
{रावणः कुम्भकर्णश्च हिमवत्पर्वतोत्तमे}% २०

\twolineshloka
{महोग्रतपसा मां वै पूजयामासतुर्भृशम्}
{रावणस्त्वथ दुष्टात्मा स्वशिरःकमलैः शुभैः}% २१

\twolineshloka
{पूजयामास मां देवि दारुणेनैव कर्म्मणा}
{ततस्तमब्रुवं सुभ्रूः प्रहृष्टेनान्तरात्मना}% २२

\twolineshloka
{वरं वृणीष्व मे वत्स यत्ते मनसि वर्त्तते}
{ततः प्रोवाच दुष्टात्मा देवदानव रक्षसाम्}% २३

\twolineshloka
{अवध्यत्वं प्रदेहीति सर्वलोकजिगीषया}
{ततोऽहं दत्तवांस्तस्मै राक्षसाय दुरात्मने}% २४

\twolineshloka
{देवदानवयक्षाणामवध्यत्वं वरानने}
{राक्षसोऽसौ महावीर्यो वरदानात्तु गर्वितः}% २५

\twolineshloka
{त्रींल्लोकान्पीडयामास देवदानवमानुषान्}
{तेन सम्बाध्यमानाश्च देवा ब्रह्मपुरोगमाः}% २६

\twolineshloka
{भयार्त्ताः शरणं जग्मुरीश्वरं कमलापतिम्}
{ज्ञात्वाथ वेदनां तेषामभयाय सनातनः}% २७

\onelineshloka*
{उवाच त्रिदशान्सर्वान्ब्रह्मरुद्रपुरोगमान्}

\uvacha{श्रीभगवानुवाच}
\onelineshloka
{राज्ञो दशरथस्याहमुत्पत्स्यामि रघोः कुले}% २८

\twolineshloka
{वधिष्यामि दुरात्मानं रावणं सह बान्धवम्}
{मानुषं वपुरास्थाय हन्मि दैवतकण्टकम्}% २९

\twolineshloka
{नन्दिशापाद्भवन्तोऽपि वानरत्वमुपागताः}
{कुरुध्वं मम साहाय्यं गन्धर्वाप्सरसोत्तमाः}% ३०

\uvacha{रुद्र उवाच}

\twolineshloka
{इत्युक्ता देवतास्सर्वा देवदेवेन विष्णुना}
{वानरत्वमुपागम्य जज्ञिरे पृथिवीतले}% ३१

\twolineshloka
{भार्गवेण प्रदत्ता तु महीसागरमेखला}
{दत्ता महर्षिभिः पूर्वं रघूणां सुमहात्मनाम्}% ३२

\twolineshloka
{वैवस्वतमनोः पुत्रो राज्ञां श्रेष्ठो महाबलः}
{इक्ष्वाकुरिति विख्यातस्सर्वधर्म्मविदांवरः}% ३३

\twolineshloka
{तदन्वये महातेजा राजा दशरथो बली}
{अजस्य नृपतेः पुत्रः सत्यवान्शीलवान्शुचिः}% ३४

\twolineshloka
{स राजा पृथिवीं सर्वां पालयामास वीर्य्यतः}
{राज्येषु स्थापयामास सर्वान्पार्थिवसत्तमान्}% ३५

\twolineshloka
{कोशलस्य नृपस्याथ पुत्री सर्वाङ्गशोभना}
{कौशल्या नाम तां कन्यामुपयेमे स पार्थिवः}% ३६

\twolineshloka
{मागधस्य नृपस्याथ तनया च शुचिस्मिता}
{सुमित्रा नाम नाम्ना च द्वितीया तस्य भामिनी}% ३७

\twolineshloka
{तृतीया केकयस्याथ नृपतेर्दुहिता तथा}
{भार्य्याभूत्पद्मपत्राक्षी केकयी नाम नामतः}% ३८

\twolineshloka
{ताभिः स्म राजा भार्याभिस्तिसृभिर्धर्मसंयुतः}
{रमयामास काकुत्स्थः पृथिवीं चानुपालयन्}% ३९

\twolineshloka
{अयोध्या नाम नगरी सरयूतीर संस्थिता}
{सर्वरत्नसुसम्पूर्णा धनधान्यसमाकुला}% ४०

\twolineshloka
{प्राकारगोपुरैर्जुष्टा हेमप्राकारसङ्कुला}
{उत्तमैर्नागतुरगैर्महेन्द्रस्य यथा पुरी}% ४१

\twolineshloka
{तस्यां राजा स धर्मात्मा उवास मुनिसत्तमैः}
{पुरोहितेन विप्रेण वसिष्ठेन महात्मना}% ४२

\twolineshloka
{राज्यं चकारयामास सर्वं निहतकण्टकम्}
{यस्मादुत्पत्स्यते तस्यां भगवान्पुरुषोत्तमः}% ४३

\twolineshloka
{तस्मात्तु नगरी पुण्या साप्ययोध्येति कीर्तिता}
{नगरस्य परं धाम्नो नाम तस्याप्यभूच्छुभे}% ४४

\twolineshloka
{यत्रास्ते भगवान्विष्णुस्तदेव परमं पदम्}
{तत्र सद्यो भवेन्मोक्षः सर्वकर्म्मनिकृन्तनः}% ४५

\twolineshloka
{जाते तत्र महाविष्णौ नराः सर्वे मुदं ययुः}
{स राजा पृथिवीं सर्वां पालयित्वा शुभानने}% ४६

\twolineshloka
{अयजद्वैष्णवेष्ट्या च पुत्रार्थी हरिमच्युतम्}
{तेन सम्पूजितः श्रीशो राजा सर्वगतो हरिः}% ४७

\twolineshloka
{वैष्णवेन तु यज्ञेन वरदः प्राह केशवः}
{तस्मिन्नाविरभूदग्नौ यज्ञरूपो हरिस्तदा}% ४८

\twolineshloka
{शुद्धजाम्बूनदप्रख्यः शङ्खचक्रगदाधरः}
{शुक्लाम्बरधरः श्रीमान्सर्वभूषणभूषितः}% ४९

\twolineshloka
{श्रीवत्सकौस्तुभोरस्को वनमालाविभूषितः}
{पद्मपत्रविशालाक्षश्चतुर्बाहुरुदारधीः}% ५०

\twolineshloka
{सव्याङ्कस्थ श्रिया सार्द्धमाविरासीद्रमेश्वरः}
{वरदोस्मीति तं प्राह राजानं भक्तवत्सलः}% ५१

\twolineshloka
{तं दृष्ट्वा सर्वलोकेशं राजा हर्षसमाकुलः}
{ववन्दे भार्य्यया सार्द्धं प्रहृष्टेनान्तरात्मना}% ५२

\twolineshloka
{प्राञ्जलिः प्रणतो भूत्वा हर्षगद्गदया गिरा}
{पुत्रत्वं मे भजेत्याह देवदेवं जनार्दनम्}% ५३

\onelineshloka*
{ततः प्रसन्नो भगवान्प्राह राजानमच्युतः}

\uvacha{विष्णुरुवाच}
\onelineshloka
{उत्पत्स्येऽहं नृपश्रेष्ठ देवलोकहिताय वै}% ५४

\twolineshloka
{परित्राणाय साधूनां राक्षसानां वधाय च}
{मुक्तिं प्रदातुं लोकानां धर्म्मसंस्थापनाय च}% ५५

\uvacha{महादेव उवाच}

\twolineshloka
{इत्युक्त्वा पायसं दिव्यं हेमपात्रस्थितं शृतम्}
{लक्ष्म्याहस्तस्थितं शुभ्रं पार्थिवाय ददौ हरिः}% ५६

\uvacha{विष्णुरुवाच}

\twolineshloka
{इदं वै पायसं राजन्पत्नीभ्यस्तव सुव्रत}
{देहि ते तनयास्तासु उत्पत्स्यन्ते मदङ्गजाः}% ५७

\uvacha{महादेव उवाच}

\twolineshloka
{इत्युक्त्वा मुनिभिः सर्वैः स्तूयमानो जनार्दनः}
{स्वात्मानं दर्शयित्वाथ तथैवान्तरधीयत}% ५८

\twolineshloka
{स राजा तत्र दृष्ट्वा च पत्नीं ज्येष्ठां कनीयसीम्}
{विभज्य पायसं दिव्यं प्रददौ सुसमाहितः}% ५९

\twolineshloka
{एतस्मिन्नन्तरे पत्नी सुमित्रा तस्य मध्यमा}
{तत्समीपं प्रयाता सा पुत्रकामा सुलोचना}% ६०

\twolineshloka
{तां दृष्ट्वा तत्र कौशल्या कैकेयी च सुमध्यमा}
{अर्द्धमर्द्धं प्रददतुस्ते तस्यै पायसं स्वकम्}% ६१

\twolineshloka
{तत्प्राश्य पायसं दिव्यं राजपत्न्यः सुमध्यमाः}
{सम्पन्नगर्भाः सर्वास्ता विरेजुः शुभ्रवर्च्चसः}% ६२

\twolineshloka
{तासां स्वप्नेषु देवेशः पीतवासा जनार्दनः}
{शङ्खचक्रगदापाणिराविर्भूतस्तदा हरिः}% ६३

\twolineshloka
{अस्मिन्काले मनोरम्ये मधुमासि शुचिस्मिते}
{शुक्ले नवम्यां विमले नक्षत्रेऽदितिदैवते}% ६४

\twolineshloka
{मध्याह्नसमये लग्ने सर्वग्रहशुभान्विते}
{कौसल्या जनयामास पुत्रं लोकेश्वरं हरिम्}% ६५

\twolineshloka
{इन्दीवरदलश्यामं कोटिकन्दर्प्पसन्निभम्}
{पद्मपत्रविशालाक्षं सर्वाभरणशोभितम्}% ६६

\twolineshloka
{श्रीवत्सकौस्तुभोरस्कं सर्वाभरणभूषितम्}
{उद्यद्दिनकरप्रख्यकुण्डलाभ्यां विराजितम्}% ६७

\twolineshloka
{अनेकसूर्य्यसङ्काशं तेजसा महता वृतम्}
{परेशस्य तनो रम्यं दीपादुत्पन्नदीपवत्}% ६८

\twolineshloka
{ईशानं सर्वलोकानां योगिध्येयं सनातनम्}
{सर्वोपनिषदामर्थमनन्तं परमेश्वरम्}% ६९

\twolineshloka
{जगत्सर्गस्थितिलये हेतुभूतमनामयम्}
{शरण्यं सर्वभूतानां सर्वभूतमयं विभुम्}% ७०

\twolineshloka
{समुत्पन्ने जगन्नाथे देवदुन्दुभयो दिवि}
{विनेदुः पुष्पवर्षाणि ववर्षुः सुरसत्तमाः}% ७१

\twolineshloka
{प्रजापतिमुखा देवा विमानस्था नभस्तले}
{तुष्टुवुर्मुनिभिः सार्द्धं हर्षपूर्णाङ्गविह्वलाः}% ७२

\twolineshloka
{जगुर्गन्धर्वपतयो ननृतुश्चाप्सरोगणाः}
{ववुः पुण्यशिवा वाताः सुप्रभोभूद्दिवाकरः}% ७३

\twolineshloka
{जज्वलुश्चाग्नयः शान्ता विमलाश्च दिशोदश}
{ततस्स राजा हर्षेण पुत्रं दृष्ट्वा सनातनम्}% ७४

\twolineshloka
{पुरोधसा वसिष्ठेन जातकर्म्मतदाऽकरोत्}
{नाम चास्मै ददौ रम्यं वसिष्ठो भगवांस्तदा}% ७५

\twolineshloka
{श्रियः कमलवासिन्या रमणोऽयं महान्प्रभुः}
{तस्माच्छ्रीराम इत्यस्य नाम सिद्धं पुरातनम्}% ७६

\twolineshloka
{सहस्रनाम्नां श्रीशस्य तुल्यं मुक्तिप्रदं नृणाम्}
{विष्णुना स समुत्पन्नो विष्णुरित्यभिधीयते}% ७७

\twolineshloka
{एवं नामास्य दत्वाथ वसिष्ठो भगवानृषिः}
{परिणीय नमस्कृत्य स्तुत्वा स्तुतिभिरेव च}% ७८

\twolineshloka
{सङ्कीर्त्य नामसाहस्रं मङ्गलार्थं महात्मनः}
{विनिर्ययौ महातेजास्तस्मात्पुण्यतमाद्गृहात्}% ७९

\twolineshloka
{राजाथ विप्रमुख्येभ्यो ददौ बहुधनं मुदा}
{गवामयुतदानं च कारयामास धर्म्मतः}% ८०

\twolineshloka
{ग्रामाणां शतसाहस्रं ददौ रघुकुलोत्तमः}
{वस्त्रैराभरणैर्दिव्यैरसङ्ख्येयैर्धनैरपि}% ८१

\twolineshloka
{विष्णोस्सन्तुष्टये तत्र तर्प्पयामास भूसुरान्}
{कौसल्या च सुतं दृष्ट्वा रामं राजीवलोचनम्}% ८२

\twolineshloka
{फुल्लहस्तारविन्दाभं पद्महस्ताम्बुजान्वितम्}
{तस्य श्रीपादकमले पद्माब्जे च वरानने}% ८३

\twolineshloka
{शङ्खचक्रगदापद्मध्वजवस्त्रादिचिह्निते}
{दृष्ट्वा वक्षसि श्रीवत्सं कौस्तुभं वनमालया}% ८४

\twolineshloka
{तस्याङ्गे सा जगत्सर्वं सदेवासुरमानुषम्}
{स्मितवक्त्रे विशालाक्षी भुवनानि चतुर्दश}% ८५

\twolineshloka
{निश्वासे तस्य वेदांश्च सेतिहासान्महात्मनः}
{द्वीपानब्धीन्गिरींस्तस्य जघने वरवर्णिनि}% ८६

\twolineshloka
{नाभ्यां ब्रह्मशिवौ तस्य कर्णयोश्च दिशः शुभाः}
{नेत्रयोर्वह्निसूर्यौ च घ्राणे वायुं महाजवम्}% ८७

सर्वोपनिषदामर्थं दृष्ट्वा तस्य विभूतयः

\twolineshloka
{कृत्स्ना भीता वरारोहा प्रणम्य च पुनः पुनः}
{हर्षाश्रुपूर्णनयना प्राञ्जलिर्वाक्यमब्रवीत्}% ८८

\uvacha{कौशल्योवाच}

\twolineshloka
{धन्यास्मि देवदेवेश लब्ध्वा त्वां तनयं प्रभो}
{प्रसीद मे जगन्नाथ पुत्रस्नेहं प्रदर्शय}% ८९

\uvacha{ईश्वर उवाच}

\twolineshloka
{एवमुक्तो हृषीकेशो मात्रा सर्वगतो हरिः}
{मायामानुषतां प्राप्य शिशुभावाद्रुरोद सः}% ९०

\twolineshloka
{अथ प्रमुदिता देवी कौशल्या शुभलक्षणा}
{पुत्रमालिङ्ग्य हर्षेण स्तन्यं प्रादात्सुमध्यमा}% ९१

\twolineshloka
{तस्याः स्तन्यं पपौ देवो बालभावात्सनातनः}
{उवास मातुरुत्सङ्गे जगद्भर्ता महाविभुः}% ९२

\twolineshloka
{देशे तस्मिञ्छुशुभे रम्ये सर्वकामप्रदे नृणाम्}
{उत्सवं चक्रिरे पौरा हृष्टा जनपदा नराः}% ९३

\twolineshloka
{कैकेय्यां भरतो जज्ञे पाञ्चजन्यांशचोदितः}
{सुमित्रा जनयामास लक्ष्मणं शुभलक्षणम्}% ९४

\twolineshloka
{शत्रुघ्नं च महाभागा देवशत्रुप्रतापनम्}
{अनन्तांशेन सम्भूतो लक्ष्मणः परवीरहा}% ९५

\twolineshloka
{सुदर्शनांशाच्छत्रुघ्नः सञ्जज्ञेऽमितविक्रमः}
{ते सर्वे ववृधुस्तत्र वैवस्वतमनोः कुले}% ९६

\twolineshloka
{संस्कृतास्ते सुताः सम्यग्वसिष्ठेन महौजसा}
{अधीतवेदास्ते सर्वे श्रुतवन्तस्तथा नृपाः}% ९७

\twolineshloka
{सर्वशास्त्रार्थतत्वज्ञा धनुर्वेदे च निष्ठिताः}
{बभूवुः परमोदारा लोकानां हर्षवर्द्धनाः}% ९८

\twolineshloka
{युग्मं बभूवतुस्तत्र राजानौ रामलक्ष्मणौ}
{तथा भरतशत्रुघ्नौ तयोर्युग्मं बभूव ह}% ९९

\twolineshloka
{अथ लोकेश्वरी लक्ष्मीर्जनकस्य निवेशने}
{शुभक्षेत्रे हलोद्धाते सुनासीरे शुभेक्षणे}% १००

\twolineshloka
{बालार्ककोटिसङ्काशा रक्तोत्पलकराम्बुजा}
{सर्वलक्षणसम्पन्ना सर्वाभरणभूषिता}% १०१

\twolineshloka
{धृत्वा वक्षसि चार्वङ्गी मालामम्लानपङ्कजाम्}
{सीतामुखे समुत्पन्ना बालभावेन सुन्दरी}% १०२

\twolineshloka
{तां दृष्ट्वा जनको राजा कन्यां वेदमयीं शुभाम्}
{उद्धृत्यापत्यभावेन पुपोष मिथिलापतिः}% १०३

\twolineshloka
{जनकस्य गृहे रम्ये सर्वलोकेश्वरप्रिया}
{ववृधे सर्वलोकस्य रक्षणार्थं सुरेश्वरी}% १०४

\twolineshloka
{एतस्मिन्नन्तरे देवि कौशिको लोकविश्रुतः}
{सिद्धाश्रमे महापुण्ये भागीरथ्यास्तटे शुभे}% १०५

\twolineshloka
{क्रतुप्रवरमारेभे यष्टुं तत्र महामुनिः}
{वर्त्तमानस्य तस्यास्य यज्ञस्याथ द्विजन्मनः}% १०६

\twolineshloka
{क्रतुविध्वंसिनोऽभूवन्रावणस्य निशाचराः}
{कौशिकश्चिन्तयित्वाथ रघुवंशोद्भवं हरिम्}% १०७

\twolineshloka
{आनेतुमैच्छद्धर्मात्मा लोकानां हितकाम्यया}
{स गत्वा नगरीं रम्यामयोध्यां रघुपालिताम्}% १०८

\twolineshloka
{नृपश्रेष्ठं दशरथं ददर्श मुनिसत्तमः}
{राजापि कौशिकं दृष्ट्वा प्रत्युत्थाय कृताञ्जलिः}% १०९

\twolineshloka
{पुत्रैः सह महातेजा ववन्दे मुनिसत्तमम्}
{धन्योऽहमस्मीति वदन्हर्षेण रघुनन्दनं}% ११०

\twolineshloka
{अर्चयामास विधिना निवेश्य परमासने}
{परिणीय नमस्कृत्य किं करोमीत्युवाच तम्}% १११

\onelineshloka*
{ततः प्रोवाच हृष्टात्मा विश्वामित्रो महातपाः}

\uvacha{विश्वामित्र उवाच}
\onelineshloka
{देहि मे राघवं राजन्रक्षणार्थं क्रतोर्मम}% ११२

\twolineshloka
{साफल्यमस्तु मे यज्ञे राघवस्य समीपतः}
{तस्माद्रामं रक्षणार्थं दातुमर्हसि भूपते}% ११३

\uvacha{ईश्वर उवाच}

\twolineshloka
{तच्छ्रुत्वा मुनिवर्य्यस्य वाक्यं सर्वविदां वरः}
{प्रददौ मुनिवर्य्याय राघवं सह लक्ष्मणम्}% ११४

\twolineshloka
{आदाय राघवं तत्र विश्वामित्रो महातपाः}
{स्वमाश्रममभिप्रीतः प्रययौ द्विजसत्तमः}% ११५

\twolineshloka
{ततः प्रहृष्टास्त्रिदशाः प्रयाते रघुसत्तमे}
{ववृषुः पुष्पवर्षाणि तुष्टुवुश्च महौजसः}% ११६

\twolineshloka
{अथाजगाम हृष्टात्मा वैनतेयो महाबलः}
{अदृश्यभूतो भूतानां सम्प्राप्य रघुसत्तमम्}% ११७

\twolineshloka
{ताभ्यां दिव्ये च धनुषी तूणौ चाक्षयसायकौ}
{दिव्यान्यस्त्राणि शस्त्राणि दत्वा च प्रययौ द्विजः}% ११८

\twolineshloka
{तौ रामलक्ष्मणौ वीरौ कौशिकेन महात्मना}
{गच्छन्ती ज्ञापितारण्ये राक्षसी घोरदर्शना}% ११९

\twolineshloka
{नाम्ना तु ताडका देवि भार्या सुन्दस्य रक्षसः}
{जघ्नतुस्तां महावीरौ बाणैर्दिव्यधनुश्च्युतैः}% १२०

\twolineshloka
{निहता राघवेणाथ राक्षसी घोरदर्शना}
{त्यक्त्वा तनुं घोररूपां दिव्यरूपा बभूव सा}% १२१

\twolineshloka
{जाज्वल्यमानावपुषा सर्वाभरणविभूषिता}
{प्रययौ वैष्णवं लोकं प्रणम्य च रघूत्तमौ}% १२२

\twolineshloka
{तां हत्वा राघवः श्रीमान्कौशिकस्याश्रमं शुभम्}
{प्रविवेश महातेजा लक्ष्मणेन महात्मना}% १२३

\twolineshloka
{ततः प्रहृष्टा मुनयः प्रत्युद्गम्य रघूत्तमम्}
{निवेश्य पूजयामासुरर्घाद्यैः परमात्मने}% १२४

\twolineshloka
{कौशिकः कृतदीक्षस्तु यंष्टुं यज्ञमनुत्तमम्}
{आरेभे मुनिभिः सार्द्धं विधिना मुनिसत्तमः}% १२५

\twolineshloka
{वर्त्तमाने महायज्ञे मारीचो नाम राक्षसः}
{भ्रात्रा सुबाहुना तत्र विघ्नं कर्तुमवस्थितः}% १२६

\twolineshloka
{दृष्ट्वा तौ राक्षसौ घोरौ राघवः परवीरहा}
{जघानैकेन बाणेन सुबाहुं राक्षसेश्वरम्}% १२७

\twolineshloka
{पवनास्त्रेण महता मारीचं स निशाचरम्}
{सागरे पातयामास शुष्कपर्णमिवानिलः}% १२८

\twolineshloka
{स रामस्य महावीर्य्यं दृष्ट्वा राक्षससत्तमः}
{न्यस्तशस्त्रस्तपस्तप्तुं प्रययौ महादाश्रमम्}% १२९

\twolineshloka
{विश्वामित्रो महातेजाः समाप्ते महति क्रतौ}
{प्रहृष्टमनसा तत्र पूजयामास राघवम्}% १३०

\twolineshloka
{समाश्लिष्य महात्मानं काकपक्षधरं हरिम्}
{नीलोत्पलदलश्यामं पद्मपत्रायतेक्षणम्}% १३१

\twolineshloka
{उपाघ्राय तदा मूर्ध्नि तुष्टाव मुनिसत्तमः}
{एतस्मिन्नन्तरे राजा मिथिलाया अधीश्वरः}% १३२

\twolineshloka
{वाजपेयं क्रतुं यष्टुमारेभे मुनिसत्तमैः}
{तं द्रष्टुं प्रययुस्सर्वे विश्वामित्रपुरोगमाः}% १३३

\twolineshloka
{मुनयो रघुशार्दूल सहिताः पुण्यचेतसः}
{गच्छतस्तस्य रामस्य पदाब्जेन महात्मनः}% १३४

\twolineshloka
{अभूत्सा पावनी भूमिः समाक्रान्ता महाशिला}
{सापि शप्ता पुरा भर्त्रा गौतमेन द्विजन्मना}% १३५

\twolineshloka
{अहल्या रघुनाथस्य पादस्पर्शाच्छुभाऽभवत्}
{अथ सम्प्राप्य नगरीं मिथिलां मुनिसत्तमाः}% १३६

\twolineshloka
{राघवाभ्यां तु सहिता बभूवुः प्रीतमानसाः}
{समागतान्महाभागान्दृष्ट्वा राजा महाबलः}% १३७

\twolineshloka
{प्रत्युद्गम्य प्रणम्याथ पूजयामास मैथिलः}
{रामं पद्मविशालाक्षमिन्दीवरदलप्रभम्}% १३८

\twolineshloka
{पीताम्बरधरं श्लक्ष्णं कोमलावयवोज्ज्वलम्}
{अवधीरित कन्दर्प्पकोटिलावण्यमुत्तमम्}% १३९

\twolineshloka
{सर्वलक्षणसम्पन्नं सर्वाभरणभूषितम्}
{स्वस्य हृत्पद्ममध्ये यः परेशस्य तनुर्हरिः}% १४०

\twolineshloka
{उत्पन्नो दीपवद्दीपात्सौशील्यादिगुणैः परैः}
{तं दृष्ट्वा रघुनाथं स जनको हृष्टमानसः}% १४१

\twolineshloka
{परेशमेव तं मेने रामं दशरथात्मजम्}
{पूजयामास काकुत्स्थं धन्योस्मीति ब्रुवन्नृपः}% १४२

\twolineshloka
{प्रसादं वासुदेवस्य विष्णोर्मेने नरेश्वरः}
{प्रदातुं दुहितां तस्मै मनसा चिन्तयन्प्रभुः}% १४३

\twolineshloka
{आत्मजौ रघुवंशस्य ज्ञात्वा तत्र नृपोत्तमः}
{पूजयामास धर्मेण वस्त्रैराभरणैः शुभैः}% १४४

\twolineshloka
{ऋषीन्समर्चयामास मधुपर्कादिपूजनैः}
{ततोऽवसाने यज्ञस्य रामो राजीवलोचनः}% १४५

\twolineshloka
{भङ्क्त्वा शैवं धनुर्दिव्यं जितवान्जनकात्मजाम्}
{अथासौ वीर्यशुल्केन महता परितोषितः}% १४६

\twolineshloka
{मुदा धरणिजां तस्मै प्रददौ मिथिलाधिपः}
{केशवाय श्रियमिव यथापूर्वं महार्णवः}% १४७

\twolineshloka
{स दूतं प्रेषयामास राघवं मिथिलाधिपः}
{पुत्राभ्यां सह धर्मात्मा मिथिलायां विवेश ह}% १४८

\twolineshloka
{वसिष्ठवामदेवाद्यैः प्रीतैः सह महीपतिः}
{उवास नगरे रम्ये जनकस्य रघूत्तमः}% १४९

\twolineshloka
{तस्मिन्नेव शुभे काले रामस्य धरणीसुताम्}
{विवाहमकरोद्राजा मिथिलेन समर्चितः}% १५०

\twolineshloka
{लक्ष्मणस्योर्मिलां नाम कन्यां जनकसम्भवाम्}
{जनकस्यानुजस्याथ तनये शुभवर्चसी}% १५१

\twolineshloka
{माण्डवी श्रुतकीर्त्तिश्च सर्वलक्षणलक्षिते}
{भरतस्य च सौमित्रेर्विवाहमकरोन्नृपः}% १५२

\twolineshloka
{निर्वर्त्यौद्वाहिकं तत्र राजा दशरथो बली}
{अयोध्यां प्रस्थितः श्रीमान्पौरैर्जनपदैर्वृतः}% १५३

\twolineshloka
{पारिबर्हं समादाय मैथिलेन च पूजितः}
{ससुतः सस्नुषः साश्वः सगजः सबलानुगः}% १५४

\twolineshloka
{तदध्वनि महावीर्य्यो जामदग्निः प्रतापवान्}
{गृहीत्वा परशुं चापं सङ्क्रुद्ध इव केसरी}% १५५

\twolineshloka
{अभ्यधावच्च काकुत्स्थं योद्धुकामो नृपान्तकः}
{सम्प्राप्य राघवं दृष्ट्वा वचनं प्राह भार्गवः}% १५६

\uvacha{परशुराम उवाच}

\twolineshloka
{रामराम महाबाहो शृणुष्व वचनं मम}
{बहुशः पार्थिवान्हत्वा संयुगे भूरिविक्रमान्}% १५७

\twolineshloka
{ब्राह्मणेभ्यो महीं दत्वा तपस्तप्तुमहं गतः}
{तव वीर्यबलं श्रुत्वा त्वया योद्धुमिहागतः}% १५८

\twolineshloka
{इक्ष्वाकवो न वध्या मे मातामहकुलोद्भवाः}
{वीर्य्यं क्षत्रबलं श्रुत्वा न शक्यं सहितुं मम}% १५९

\twolineshloka
{रौद्रं चापं दुराधर्षं भज्यमानां त्वया नृप}
{तस्माद्वदान्य युद्धं मे दीयतां रघुसत्तम}% १६०

\twolineshloka
{इदं तु वैष्णवं चापं तेन तुल्यमरिन्दम}
{आरोपय स्ववीर्येण निर्जितोस्मि त्वयैव हि}% १६१

\twolineshloka
{अथवा त्यज शस्त्राणि पुरस्ताद्बलिनो मम}
{शरणं भज काकुत्स्थ कातरोस्यथ चेतसी}% १६२

\uvacha{ईश्वर उवाच}

\twolineshloka
{एवमुक्तस्तु काकुत्स्थो भार्गवेण प्रतापवान्}
{तच्चापं तस्य जग्राह तच्छक्तिं वैष्णवीमपि}% १६३

\twolineshloka
{शक्त्या वियुक्तस्स तदा जामदग्निः प्रतापवान्}
{निर्वीर्यो नष्टतेजाभूत्कर्म्महीनो यथा द्विजः}% १६४

\twolineshloka
{विनष्टतेज सन्दृष्ट्वा भार्गवं नृपसत्तमाः}
{साधुसध्विति काकुत्स्थं प्रशशंसुर्मुहुर्मुहुः}% १६५

\twolineshloka
{काकुत्स्थस्तन्महच्चापं गृहीत्वारोप्य लीलया}
{सन्धाय बाणं तच्चापे भार्गवं प्राह विस्मितम्}% १६६

\uvacha{राम उवाच}

\twolineshloka
{अनेन शरमुख्येन किं कर्त्तव्यं तव द्विज}
{छेद्मि लोकमिमं चाधः स्वर्गं वा हन्मि ते तपः}% १६७

\uvacha{ईश्वर उवाच}

\twolineshloka
{तन्दृष्ट्वा घोरसङ्काशं बाणं रामस्य भार्गवः}
{ज्ञात्वा तं परमात्मानं प्रहृष्टो राममब्रवीत्}% १६८

\uvacha{परशुराम उवाच}

\twolineshloka
{रामराम महाबाहो न वेद्मि त्वां सनातनम्}
{जानाम्यद्यैव काकुत्स्थ तव वीर्य्यगुणादिभिः}% १६९

\twolineshloka
{त्वमादिपुरुषः साक्षात्परब्रह्मपरोऽव्ययः}
{त्वमनन्तो महाविष्णुर्वासुदेवः परात्परः}% १७०

\twolineshloka
{नारायणस्त्वं श्रीशस्त्वमीश्वरस्त्वं त्रयीमयः}
{त्वं कालस्त्वं जगत्सर्वमकाराख्यस्त्वमेव च}% १७१

\twolineshloka
{स्रष्टा धाता च संहर्त्ता त्वमेव परमेश्वरः}
{त्वमचिन्त्यो महद्भूतरूपस्त्वं तु मनुर्महान्}% १७२

\twolineshloka
{चतुःषट्पञ्चगुणवांस्त्वमेव पुरुषोत्तमः}
{त्वं यज्ञस्त्वं वषट्कारस्त्वमोङ्कारस्त्रयीमयः}% १७३

\twolineshloka
{व्यक्ताव्यक्तस्वरूपस्त्वं गुणभृन्निर्ग्गुणः परः}
{स्तोतुं त्वाहमशक्तश्च वेदानामप्यगोचरम्}% १७४

\twolineshloka
{यच्चापलत्वं कृतवांस्त्वां युयुत्सुतया प्रभो}
{तत्क्षन्तव्यं त्वया नाथ कृपया केवलेन तु}% १७५

\twolineshloka
{तव शक्त्या नृपान्सर्वाञ्जित्वा दत्वा महीं द्विजान्}
{त्वत्प्रसादवशादेव शान्तिमाप्नोति नैष्ठिकीम्}% १७६

\uvacha{ईश्वर उवाच}

\twolineshloka
{एवमुक्त्वा तु काकुत्स्थं जामदग्निर्महातपाः}
{परिणीय नमस्कृत्वा राघवं लोकरक्षकम्}% १७७

\twolineshloka
{शतक्रतुकृतं स्वर्गं तदस्त्राय न्यवेदयत्}
{राघवोऽथ महातेजा ववन्दे तं महामुनिम्}% १७८

\twolineshloka
{विधिवत्पूजयामास पाद्यार्घाचमनादिभिः}
{तेन सम्पूजितस्तत्र जामदग्निर्महातपाः}% १७९

\twolineshloka
{तपस्तप्तुं ययौ रम्यं नरनारायणाश्रमम्}
{राजा दशरथः सोऽथ पुत्रैर्दारसमन्वितैः}% १८०

\twolineshloka
{स्वां पुरीं सुमुहूर्त्तेन प्रविवेश महाबलः}
{राघवो लक्ष्मणश्चैव शत्रुघ्नो भरतस्तथा}% १८१

\twolineshloka
{स्वान्स्वान्दारानुपागम्य रेमिरे हृष्टमानसाः}
{तत्र द्वादश वर्षाणि सीतया सह राघवः}% १८२

\twolineshloka
{रमयामास धर्मात्मा नारायण इव श्रिया}
{तस्मिन्नेव तु राजाथ काले दशरथः सुतम्}% १८३

\twolineshloka
{ज्येष्ठं राज्येन संयोक्तुमैच्छत्प्रीत्या महीपतिः}
{तस्य भार्याथ कैकेयी पुरा दत्तवरा प्रिया}% १८४

\twolineshloka
{अयाचत नृपश्रेष्ठं भरतस्याभिषेचनम्}
{विवासनं च रामस्य वत्सराणि चतुर्दश}% १८५

\twolineshloka
{स राजा सत्यवचनाद्रामं राज्यादथोः सुतम्}
{विवासयामास तदा दुःखेन हतचेतनः}% १८६

\twolineshloka
{शक्तोऽपि राघवस्तस्मिन्राज्यं सन्त्यज्य धर्मतः}
{दशग्रीववधार्थाय पितुर्वचनहेतुना}% १८७

\twolineshloka
{वनं जगाम काकुत्स्थो लक्ष्मणेन च सीतया}
{राजा पुत्रवियोगार्त्तः शोकेन च ममार सः}% १८८

\twolineshloka
{नियुज्यमानो भरतस्तस्मिन्राज्ये समन्त्रिभिः}
{नैच्छद्राज्यं स धर्म्मात्मा सौभ्रात्रमनुदर्शयन्}% १८९

\twolineshloka
{वनमागम्य काकुत्स्थमयाचद्भ्रातरं ततः}
{रामस्तु पितुरादेशान्नैच्छद्राज्यमरिन्दमः}% १९०

\twolineshloka
{स्वपादुके ददौ तस्मै भक्त्या सोऽप्यग्रहीत्तथा}
{रामस्य पादुके राज्यमवाप्य भरतः शुभे}% १९१

\twolineshloka
{प्रत्यहं गन्धपुष्पैश्च पूजयन्कैकयीसुतः}
{तपश्चरणयुक्तेन तस्मिंस्तस्थौ नृपोत्तमः}% १९२

\twolineshloka
{यावदागमनं तस्य राघवस्य महात्मनः}
{तावद्व्रतपराः सर्वे बभूवुः पुरवासिनः}% १९३

\twolineshloka
{राघवश्चित्रकूटाद्रौ भरद्वाजाश्रमे शुभे}
{रमयामास वैदेह्या मन्दाकिन्या जले शुभे}% १९४

\twolineshloka
{कदाचिदङ्के वैदेह्याः शेते रामो महामनाः}
{ऐन्द्रिः काकस्समागम्य तस्मिन्नेव चचार ह}% १९५

\twolineshloka
{स दृष्ट्वा जानकीं तत्र कन्दर्प्पशरपीडितः}
{विददार नखैस्तीक्ष्णैः पीनोन्नतपयोधरम्}% १९६

\twolineshloka
{तं दृष्ट्वा वायसं रामः कुशं जग्राह पाणिना}
{ब्रह्मणास्त्रेण संयोज्य चिक्षेप धरणीधरः}% १९७

\twolineshloka
{तं तृणं घोरसङ्काशं ज्वालारचितविग्रहम्}
{दृष्ट्वा काकः प्रदुद्राव विमुञ्चन्कातरं स्वरम्}% १९८

\twolineshloka
{तं काकं प्रत्यनुययौ रामस्यास्त्रं सुदारुणम्}
{वायसस्त्रिषुलोकेषु बभ्राम भयपीडितः}% १९९

\twolineshloka
{यत्र यत्र ययौ काकः शरणार्थी स वायसः}
{तत्र तत्र तदस्त्रं तु प्रविवेश भयावहम्}% २००

\twolineshloka
{ब्रह्माणमिन्द्रं रुद्रं च यमं वरुणमेव च}
{शरणार्थी जगामाशु वायसः शस्त्रपीडितः}% २०१

तं दृष्ट्वा वायसं सर्वे रुद्राद्या देव दानवाः

\twolineshloka
{न शक्ताः स्म वयं त्रातुमिति प्राहुर्मनीषिणः}
{अथ प्रोवाच भगवान्ब्रह्मा त्रिभुवनेश्वरः}% २०२

\uvacha{ब्रह्मोवाच}

\twolineshloka
{भो भो बलिभुजां श्रेष्ठ तमेव शरणं व्रज}
{स एव रक्षकः श्रीमान्सर्वेषां करुणानिधिः}% २०३

\twolineshloka
{रक्षत्येव क्षमासारो वत्सलं शरणागतान्}
{ईश्वरः सर्वभूतानां सौशील्यादिगुणान्वितः}% २०४

\twolineshloka
{रक्षिता जीवलोकस्य पिता माता सखा सुहृत्}
{शरणं व्रज देवेशं नान्यत्र शरणं द्विज}% २०५

\uvacha{महादेव उवाच}

\twolineshloka
{इत्युक्तस्तेन बलिभुग्ब्रह्मणा रघुनन्दनम्}
{उपेत्य सहसा भूमौ निपपात भयातुरः}% २०६

\twolineshloka
{प्राणसंशयमापन्नं दृष्ट्वा सीताथ वायसम्}
{त्राहित्राहीति भर्तारमुवाच विनयाद्विभुम्}% २०७

\twolineshloka
{पुरतः पतितं देवी धरण्यां वायसं तदा}
{तच्छिरः पादयोस्तस्य योजयामास जानकी}% २०८

\twolineshloka
{समुत्थाप्य करेणाथ कृपापीयूषसागरः}
{ररक्ष रामो गुणवान् वायसं दययार्दितः}% २०९

\twolineshloka
{तमाह वायसं रामो मा भैरिति दयानिधिः}
{अभयं ते प्रदास्यामि गच्छ गच्छ यथासुखम्}% २१०

\twolineshloka
{प्रणम्य राघवायाथ सीतायै च मुहुर्मुहुः}
{स्वर्ल्लोकं प्रययावाशु राघवेण च रक्षितः}% २११

\twolineshloka
{ततो रामस्तु वैदेह्या लक्ष्मणेन च धीमता}
{उवास चित्रकूटाद्रौ स्तूयमानो महर्षिभिः}% २१२

\twolineshloka
{तस्मिन्सम्पूज्यमानस्तु भरद्वाजेन राघवः}
{जगामात्रेस्सुविपुलमाश्रमं रघुसत्तमः}% २१३

\twolineshloka
{समागतं रघुवरं दृष्ट्वा मुनिवरोत्तमः}
{भार्यया सह धर्म्मात्मा प्रत्युद्गम्य मुदा युतः}% २१४

\twolineshloka
{आसने सुशुभे मुख्ये निवेश्य सह सीतया}
{अर्घ्यपाद्याचमनीयं च वस्त्राणि विविधानि च}% २१५

\twolineshloka
{मधुपर्कन्ददौ प्रीत्या भूषणं चानुलेपनम्}
{तस्य पत्न्यनसूया तु दिव्याम्बरमनुत्तमम्}% २१६

\twolineshloka
{सीतायै प्रददौ प्रीत्या भूषणानि द्युमन्ति च}
{दिव्यान्नपानभक्षाद्यैर्भोजयामास राघवम्}% २१७

\twolineshloka
{तेन सम्पूजितस्तत्र भक्त्या परमया नृपः}
{उवास दिवसं तत्र प्रीत्या रामस्सलक्ष्मणः}% २१८

\twolineshloka
{प्रभाते विमले रामः समुत्थाय महामुनिम्}
{परिणीय प्रणम्याथ गमनायोपचक्रमे}% २१९

\twolineshloka
{अनुज्ञातस्ततस्तेन रामो राजीवलोचनः}
{प्रययौ दण्डकारण्यं महर्षिकुलसङ्कुलम्}% २२०

\twolineshloka
{तत्रातिभीषणं घोरं विराधं नाम राक्षसम्}
{हत्वाथ शरभङ्गस्य प्रविवेशाश्रमं शुभम्}% २२१

\twolineshloka
{स तु दृष्ट्वाथ काकुत्स्थं सद्यः सङ्क्षीणकल्मषः}
{प्रययौ ब्रह्मलोकं तु गन्धर्वाप्सरसान्वितम्}% २२२

\twolineshloka
{सुतीक्ष्णस्याप्यगस्त्यस्य ह्यगस्त्यभ्रातुरेव च}
{क्रमेण प्रययौ रामस्तैश्च सम्पूजितस्तथा}% २२३

\twolineshloka
{पञ्चवट्यां ततो रामो गोदावर्यास्तटे शुभे}
{उवास सुचिरं कालं सुखेन परमेण च}% २२४

\twolineshloka
{तत्र गत्वा मुनिश्रेष्ठास्तापसा धर्मचारिणः}
{पूजयामासुरात्मेशं रामं राजीवलोचनम्}% २२५

\twolineshloka
{भयं विज्ञापयामासुस्तं च रक्षोगणेरितम्}
{तानाश्वास्य तु काकुस्थो ददौ चाभयदक्षिणाम्}% २२६

\twolineshloka
{ते तु सम्पूजितास्तेन स्वाश्रमान्सम्प्रपेदिरे}
{तस्मिंस्त्रयोदशाब्दानि रामस्य परिनिर्य्ययुः}% २२७

\twolineshloka
{गोदावर्य्यास्तटे रम्ये पञ्चवट्यां मनोरमे}
{कस्यचित्त्वथ कालस्य राक्षसी घोररूपिणी}% २२८

\twolineshloka
{रावणस्य स्वसा तत्र प्रविवेश दुरासदा}
{सा तु दृष्ट्वा रघुवरं कोटिकन्दर्प्पसन्निभम्}% २२९

\twolineshloka
{इन्दीवरदलश्यामं पद्मपत्रायतेक्षणम्}
{प्रोन्नतांसं महाबाहुं कम्बुग्रीवं महाहनुम्}% २३०

\twolineshloka
{सम्पूर्णचन्द्रसदृशं सस्मिताननपङ्कजम्}
{भृङ्गावलिनिभैः स्निग्धैः कुटिलैः शीर्षजैर्वृतम्}% २३१

\twolineshloka
{रक्तारविन्दसदृशं पद्महस्ततलाङ्कितम्}
{निष्कलङ्केन्दुसदृशं नखपङ्क्तिविराजितम्}% २३२

\twolineshloka
{स्निग्धकोमलदूर्वाभं सौकुमार्य्यनिधिं शुभम्}
{पीतकौशेयवसनं सर्वाभरणभूषितम्}% २३३

\twolineshloka
{युवाकुमारवयसं जगन्मोहनविग्रहम्}
{दृष्ट्वा तं राक्षसी रामं कन्दर्प्पशरपीडिता}% २३४

\onelineshloka*
{अब्रवीत्समुपेत्याथ रामं कमललोचनम्}

\uvacha{राक्षस्युवाच}
\onelineshloka
{कस्त्वं तापसवेषेण वर्त्तसे दण्डके वने}% २३५

\twolineshloka
{आगतोऽसि किमर्थं च राक्षसानां दुरासदे}
{शीघ्रमाचक्ष्व तत्त्वेन नानृतं वक्तुमर्हसि}% २३६

\uvacha{महेश्वर उवाच}

इत्युक्तः स तदा रामः सम्प्रहस्याब्रवीद्वचः

\uvacha{राम उवाच}

\twolineshloka
{राज्ञो दशरथस्याहं पुत्रो राम इतीरितः}
{असौ ममानुजो धन्वी लक्ष्मणो नाम चानघः}% २३७

\twolineshloka
{पत्नी चेयं च मे सीता जनकस्यात्मजा प्रिया}
{पितुर्वचननिर्देशादहं वनमिहागतः}% २३८

\twolineshloka
{विचरामो महारण्यमृषीणां हितकाम्यया}
{आगतासि किमर्थं त्वमाश्रमं मम सुन्दरि}% २३९

\onelineshloka*
{का त्वं कस्य कुले जाता सर्वं सत्यं वदस्व मे}

\uvacha{महेश्वर उवाच}
\onelineshloka
{इत्युक्ता सा तु रामेण प्राह वाक्यमशङ्किता}% २४०

\uvacha{राक्षस्युवाच}

\twolineshloka
{अहं विश्रवसः पुत्री रावणस्य स्वसा नृप}
{नाम्ना शूर्पणखा नाम त्रिषु लोकेषु विश्रुता}% २४१

\twolineshloka
{इदं च दण्डकारण्यं भ्रात्रा दत्तं मम प्रभो}
{भक्षयन्नृषिसङ्घान्वै विचरामि महावने}% २४२

\twolineshloka
{त्वां तु दृष्ट्वा मुनिवरं कन्दर्पशरपीडिता}
{रन्तुकामा त्वया सार्द्धमागतास्मि सुनिर्भया}% २४३

\twolineshloka
{मम त्वं नृपशार्दूल भर्ता भवितुमर्हसि}
{इमां तव सतीं सीतां ग्रसितुं भूप कामये}% २४४

\onelineshloka*
{वनेषु गिरिमुख्येषु रमयामि त्वया सह}

\uvacha{महेश्वर उवाच}

\onelineshloka
{इत्युक्त्वा राक्षसी सीतां ग्रसितुं वीक्ष्य चोद्यताम्}% २४५

\onelineshloka
{श्रीरामः खड्गमुद्यम्य नासाकर्णौ प्रचिच्छिदे}% २४६

\twolineshloka
{रुदन्ती सभयं शीघ्रं राक्षसी विकृतानना}
{खरालयं प्रविश्याह तस्य रामस्य चेष्टितम्}% २४७

\twolineshloka
{स तु राक्षससाहस्रैर्दूषणत्रिशिरो वृतः}
{आजगाम भृशं योद्धुं राघवं शत्रुसूदनः}% २४८

\twolineshloka
{तान्रामः कानने घोरे बाणः कालान्तकोपमैः}
{निजघान महाकायान्राक्षसांस्तत्र लीलया}% २४९

\twolineshloka
{खरं त्रिशिरसं चैव दूषणं तु महाबलम्}
{रणे निपातयामास बाणैराशीविषोपमैः}% २५०

\twolineshloka
{निहत्य राक्षसान्सर्वान्दण्डकारण्यवासिनः}
{पूजितः सुरसङ्घैश्च स्तूयमानो महर्षिभिः}% २५१

\twolineshloka
{उवास दण्डकारण्ये सीतया लक्ष्मणेन च}
{राक्षसानां वधं श्रुत्वा रावणः क्रोधमूर्च्छितः}% २५२

\twolineshloka
{आजगाम जनस्थानं मारीचेन दुरात्मना}
{सम्प्राप्य पञ्चवट्यां तु दशग्रीवः स राक्षसः}% २५३

\twolineshloka
{मायाविना मरीचेन मृगरूपेण रक्षसः}
{अपहृत्याश्रमाद्दूरे तौ तु दशरथात्मजौ}% २५४

\twolineshloka
{जहार सीतां रामस्य भार्यां स्ववधकाङ्क्षया}
{ह्रियमाणां तु तां दृष्ट्वा जटायुर्गृध्रराड्बली}% २५५

\twolineshloka
{रामस्य सौहृदात्तत्र युयुधे तेन रक्षसा}
{तं हत्वा बाहुवीर्येण रावणं शत्रुवारणः}% २५६

\twolineshloka
{प्रविवेश पुरीं लङ्कां राक्षसैर्बहुभिर्वृताम्}
{अशोकवनिकामध्ये निःक्षिप्य जनकात्मजाम्}% २५७

\twolineshloka
{निधनं रामबाणेन काङ्क्षयन्स्वगृहं विशत्}
{रामस्तु राक्षसं हत्वा मारीचं मृगरूपिणम्}% २५८

\twolineshloka
{पुनराविश्य तत्राथ भ्रात्रा सौमित्रिणा ततः}
{राक्षसापहृतां भार्यां ज्ञात्वा दशरथात्मजः}% २५९

\twolineshloka
{प्रभूतशोकसन्तप्तो विललाप महामतिः}
{मार्गमाणो वने सीतां पथि गृध्रं महाबलम्}% २६०

\twolineshloka
{विच्छिन्नपादपक्षं च पतितं धरणीतले}
{रुधिरापूर्णसर्वाङ्गं दृष्ट्वा विस्मयमागतः}% २६१

\twolineshloka
{पप्रच्छ राघवं श्रीमान्केन किं त्वं जिघांसितः}
{गृध्रस्तु राघवं दृष्ट्वा मन्दमन्दमुवाच ह}% २६२

\uvacha{गृध्र उवाच}

\twolineshloka
{रावणेन हृता राम तव भार्यां बलीयसा}
{तेन राक्षसमुख्येन सङ्ग्रामे निहतोस्म्यहम्}% २६३

\uvacha{महेश्वर उवाच}

\twolineshloka
{इत्युक्त्वा राघवस्याग्रे सहसा त्यक्तजीवितः}
{संस्कारमकरोद्रामस्तस्य ब्रह्मविधानतः}% २६४

\twolineshloka
{स्वपदं च ददौ तस्मै योगिगम्यं सनातनम्}
{राघवस्य प्रसादेन स गृध्रः परमं पदम्}% २६५

\twolineshloka
{हरेः सामान्यरूपेण मुक्तिं प्राप खगोत्तमः}
{माल्यवन्तं ततो गत्वा मतङ्गस्याश्रमे शुभे}% २६६

\twolineshloka
{अभिगम्य महाभागां शबरीं धर्मचारिणीम्}
{सा तु भागवतश्रेष्ठा दृष्ट्वा तौ रामलक्ष्मणौ}% २६७

\twolineshloka
{प्रत्युद्गम्य नमस्कृत्वा निवेश्य कुशविष्टरे}
{पादप्रक्षालनं कृत्वा वन्यैः पुष्पैः सुगन्धिभिः}% २६८

\twolineshloka
{अर्चयामास भक्त्या वै हर्षनिर्भरमानसा}
{फलानि च सुगन्धीनि मूलानि मधुराणि च}% २६९

\twolineshloka
{निवेदयामास तदा राघवाभ्यां दृढव्रता}
{फलान्यास्वाद्य काकुत्स्थस्तस्यै मुक्तिं ददौ पराम्}% २७०

\twolineshloka
{ततः पम्पासरो गत्वा राघवः शत्रुसूदनः}
{जघान राक्षसं तत्र कबन्धं घोररूपिणम्}% २७१

\twolineshloka
{तं निहत्य महावीर्यो ददाह स्वर्गतश्च सः}
{ततो गोदावरीं गत्वा रामो राजीवलोचनः}% २७२

\twolineshloka
{पप्रच्छ सीतां गङ्गे त्वं किं तां जानासि मे प्रियाम्}
{न शशंस तदा तस्मै सा गङ्गा तमसावृता}% २७३

\twolineshloka
{शशाप राघवः क्रोधाद्रक्ततोया भवेति ताम्}
{ततो भयात्समुद्विग्ना पुरस्कृत्य महामुनीन्}% २७४

\twolineshloka
{कृताञ्जलिपुटा दीना राघवं शरणं गता}
{ततो महर्षयस्सर्वे रामं प्राहुस्सनातनम्}% २७५

\uvacha{ऋषय ऊचुः}

\twolineshloka
{त्वत्पादकमलोद्भूता गङ्गा त्रैलोक्यपावनी}
{त्वमेव हि जगन्नाथ तां शापान्मोक्तुमर्हसि}% २७६

\uvacha{महेश्वर उवाच}

\onelineshloka*
{ततः प्रोवाच धर्मात्मा रामः शरणवत्सलः}

\uvacha{राम उवाच}

\twolineshloka
{शबर्याः स्नानमात्रेण सङ्गता शुभवारिणा}
{मुक्ता भवतु मच्छापाद्गङ्गेयं पापनाशिनी}% २७७

\twolineshloka
{एवमुक्त्वा तु काकुत्स्थः शबरीतीर्थमुत्तमम्}
{गङ्गा गयासमं चक्रे शार्ङ्गकोट्या महाबलः}% २७८

\twolineshloka
{महाभागवतानां च तीर्थं यस्योदकेऽभवत्}
{तच्छरीरं जगद्वन्द्यं भविष्यति न संशयः}% २७९

\twolineshloka
{एवमुक्त्वा तु काकुत्स्थ ऋष्यमूकं गिरिं ययौ}
{ततः पम्पासरस्तीरे वानरेण हनूमता}% २८०

\twolineshloka
{सङ्गतस्तस्य वचनात्सुग्रीवेण समागतः}
{सुग्रीववचनाद्धत्वा वालिनं वानरेश्वरम्}% २८१

\twolineshloka
{सुग्रीवमेव तद्राज्ये रामोसावभ्यषेचयत्}
{स तु सम्प्रेषयामास दिदृक्षुर्जनकात्मजाम्}% २८२

\twolineshloka
{हनुमत्प्रमुखान्वीरान्वानरान्वानराधिपः}
{स लङ्घयित्वा जलधिं हनूमान्मारुतात्मजः}% २८३

\twolineshloka
{प्रविश्य नगरीं लङ्कां दृष्ट्वा सीतां दृढव्रताम्}
{उपवासकृशां दीनां भृशं शोकपरायणाम्}% २८४

\twolineshloka
{मलपङ्केन दिग्धाङ्गीं मलिनाम्बरधारिणीम्}
{निवेदयित्वाऽभिज्ञानं प्रवृत्तिं च निवेद्य ताम्}% २८५

\twolineshloka
{सप्तमन्त्रिसुतांस्तत्र रावणस्य सुतं तथा}
{तोरणस्तम्भमुत्पाट्य निजघान स्वयं कपिः}% २८६

\twolineshloka
{समाश्वास्य च वैदेहीं बभञ्जोपवनं तदा}
{वनपालान्किङ्करांश्च पञ्चसेनाग्रनायकान्}% २८७

\twolineshloka
{रावणस्य सुतेनाथ निगृहीतो यदृच्छया}
{दृष्ट्वा च राक्षसेन्द्रं तु सम्भाषित्वा तथैव च}% २८८

\twolineshloka
{ददाह नगरीं लङ्कां स्वलाङ्गूलाग्निना कपिः}
{तया दत्तमभिज्ञानं गृहीत्वा पुनरागमत्}% २८९

\twolineshloka
{सोऽभिगम्य महातेजा रामं कमललोचनम्}
{न्यवेदयद्वानरेन्द्रो दृष्टा सीतेति तत्वतः}% २९०

\twolineshloka
{सुग्रीवसहितो रामो वानरैर्बहुभिर्वृतः}
{महोदधेस्तटं गत्वा तत्रानीकं न्यवेशयत्}% २९१

\twolineshloka
{रावणस्यानुजो भ्राता विभीषण इतीरितः}
{धर्मात्मा सत्यसन्धश्च महाभागवतोत्तमः}% २९२

\twolineshloka
{ज्ञात्वा समागतं रामं परित्यज्य स्वपूर्वजम्}
{राज्यं सुतांश्च दारांश्च राघवं शरणं ययौ}% २९३

\twolineshloka
{परिगृह्य च तं रामो मारुतेर्वचनात्प्रभुः}
{तस्मै दत्वाऽभयं सौम्यं रक्षो राज्येऽभ्यषेचयत्}% २९४

\twolineshloka
{ततस्समुद्रं काकुत्स्थस्तर्तुकामः प्रपद्य वै}
{सुप्रसन्नजलं तं तु दृष्ट्वा रामो महाबलः}% २९५

\twolineshloka
{शार्ङ्गमादाय बाणौघैः शोषयामास वारिधिम्}
{ततस्तु सरितामीशः काकुत्स्थं करुणानिधिम्}% २९६

\twolineshloka
{प्रपद्य शरणं देवमर्चयामास वारिधिः}
{पुनरापूर्य जलधिं वरुणास्त्रेण राघवः}% २९७

\twolineshloka
{उदधेर्वचनात्सेतुं सागरे मकरालये}
{गिरिभिर्वानरानीतैर्नलः सेतुमकारयत्}% २९८

\twolineshloka
{ततो गत्वा पुरीं लङ्कां सन्निवेश्य महाबलम्}
{सम्यगायोधनं चक्रे वानराणां च रक्षसाम्}% २९९

\twolineshloka
{ततो दशास्यतनयः शक्रजिद्राक्षसो बली}
{बबन्ध नागपाशैश्च तावुभौ रामलक्ष्मणौ}% ३००

\twolineshloka
{वैनतेयः समागत्य तान्यस्त्राणि प्रमोचयत्}
{राक्षसा निहतास्सर्वे वानरैश्च महाबलैः}% ३०१

\twolineshloka
{रावणस्यानुजं वीरं कुम्भकर्णं महाबलम्}
{निजघान रणे रामो बाणैरग्निशिखोपमैः}% ३०२

\twolineshloka
{ब्रह्मास्त्रेणेन्द्रजित्क्रुद्धः पातयामास वानरान्}
{हनूमता समानीतो महौषधि महीधरः}% ३०३

\twolineshloka
{तस्यानीतस्य च स्पर्शात्सर्व एव समुत्थिताः}
{ततो रामानुजो वीरः शक्रजेतारमाहवे}% ३०४

\twolineshloka
{निपातयामास शरैर्वृत्रं वज्रधरो यथा}
{निर्ययावथ पौलस्त्यो योद्धुं रामेण संयुगे}% ३०५

\twolineshloka
{चतुरङ्गबलैः सार्द्धं मन्त्रिभिश्च महाबलः}
{समन्ततोभवद्युद्धं वानराणां च रक्षसाम्}% ३०६

\twolineshloka
{रामरावणयोश्चैव तथा सौमित्रिणा सह}
{शक्त्या निपातयामास लक्ष्मणं राक्षसेश्वरः}% ३०७

\twolineshloka
{ततः क्रुद्धो महातेजा राघवो राक्षसान्तकः}
{जघान राक्षसान्वीराञ्शरैः कालान्तकोपमैः}% ३०८

\twolineshloka
{प्रदीप्तैर्बाणसाहस्रैः कालदण्डोपमैर्भृशम्}
{छादयामास काकुत्स्थो दशग्रीवं च राक्षसम्}% ३०९

\twolineshloka
{स तु निर्भिन्नसर्वाङ्गो राघवास्त्रैर्निशाचरः}
{भयात्प्रदुद्राव रणाल्लङ्कां प्रति निशाचरः}% ३१०

\twolineshloka
{जगद्राममयं पश्यन्निर्वेदाद्गृहमाविशत्}
{ततो हनूमता नीतो महौषधिमहागिरिः}% ३११

\twolineshloka
{तेन रामानुजस्तूर्णं लब्धसंज्ञोऽभवत्तदा}
{दशग्रीवस्ततो होममारेभे जयकाङ्क्षया}% ३१२

\twolineshloka
{ध्वंसितं वानरेन्द्रैस्तदभिचारात्मकं रिपोः}
{पुनर्युद्धाय पौलस्त्यो रामेण सह निर्ययौ}% ३१३

\twolineshloka
{दिव्यस्यन्दनमारुह्य राक्षसैर्बहुभिर्युतः}
{ततः शतमखो दिव्यं रथं हर्यश्वसंयुतम्}% ३१४

\twolineshloka
{राघवाय ससूतं हि प्रेषयामास बुद्धिमान्}
{रथं मातलिना नीतं समारुह्य रघूत्तमः}% ३१५

\twolineshloka
{स्तूयमानं सुरगणैर्युयुधे तेन रक्षसा}
{ततो युद्धमभूद्धोरं रामरावणयोर्महत्}% ३१६

\twolineshloka
{सप्ताह्निकमहोरात्रं शस्त्रास्त्रैरतिभीषणम्}
{विमानस्थाः सुरास्सर्वे ददृशुस्तत्र संयुगम्}% ३१७

\twolineshloka
{दशग्रीवस्य चिच्छेद शिरांसि रघुसत्तमः}
{समुत्थितानि बहुशो वरदानात्कपर्दिनः}% ३१८

\twolineshloka
{ब्राह्ममस्त्रं महारौद्रं वधायास्य दुरात्मनः}
{ससर्ज राघवस्तूर्णं कालाग्निसदृशप्रभम्}% ३१९

\twolineshloka
{तदस्त्रं राघवोत्सृष्टं रावणस्य स्तनान्तरम्}
{विदार्य धरणीं भित्त्वा रसातलतले गतम्}% ३२०

\twolineshloka
{सम्पूज्यमानं भुजगै राघवस्य करं ययौ}
{स गतासुर्महादैत्यः पपात च ममार च}% ३२१

\twolineshloka
{ततो देवगणास्सर्वे हर्षनिर्भरमानसाः}
{ववृषुः पुष्पवर्षाणि महात्मनि जगद्गुरौ}% ३२२

\twolineshloka
{जगुर्गन्धर्वपतयो ननृतुश्चाप्सरोगणाः}
{ववुः पुण्यास्तथा वाताः सुप्रभोऽभूद्दिवाकरः}% ३२३

\twolineshloka
{तुष्टुवुर्मुनयः सिद्धा देवगन्धर्वकिन्नराः}
{लङ्कायां राक्षसश्रेष्ठमभिषिच्य विभीषणम्}% ३२४

\twolineshloka
{कृतकृत्यमिवात्मानं मेने रघुकुलोत्तमः}
{रामस्तत्राब्रवीद्वाक्यमभिषिच्य विभीषणम्}% ३२५

\uvacha{राम उवाच}

\twolineshloka
{यावच्चन्द्रश्च सूर्यश्च यावत्तिष्ठति मेदिनी}
{यावन्ममकथालोके तावद्राज्यं विभीषणे}% ३२६

\twolineshloka
{गत्वा मम पदं दिव्यं योगिगम्यं सनातनम्}
{सपुत्रपौत्रः सगणः सम्प्राप्नुहि महाबलः}% ३२७

\uvacha{ईश्वर उवाच}

\twolineshloka
{एवं दत्वा वरं तस्मै राक्षसाय महाबलः}
{सम्प्राप्य मैथिलीं तत्र परुषं जनसंसदि}% ३२८

\twolineshloka
{उवाच राघवः सीतां गर्हितं वचनं बहु}
{सा तेन गर्हिता साध्वी विवेश चानलं महत्}% ३२९

ततो देवगणास्सर्वे शिवब्रह्मपुरोगमाः

\twolineshloka
{दृष्ट्वा तु मातरं वह्नौ प्रविशन्तीं भयातुराः}
{समागम्य रघुश्रेष्ठं सर्वे प्राञ्जलयोऽब्रुवन्}% ३३०

\uvacha{देवा ऊचुः}

\twolineshloka
{रामराम महाबाहो शृणु त्वं चातिविक्रम}
{सीतातिविमला साध्वी तव नीत्यानपायिनी}% ३३१

\twolineshloka
{अत्याज्या तु वृथा सा हि भास्करेण प्रभा यथा}
{सेयं लोकहितार्थाय समुत्पन्ना महीतले}% ३३२

\twolineshloka
{माता सर्वस्य जगतः समस्तजगदाश्रया}
{रावणः कुम्भकर्णश्च भृत्यौ पूर्वपरायणौ}% ३३३

\twolineshloka
{शापात्तौ सनकादीनां समुत्पन्नौ महीतले}
{तयोर्विमुक्त्यै वैदेही गृहीता दण्डके वने}% ३३४

\twolineshloka
{तावुभौ वै वधं प्राप्तौ त्वया राक्षसपुङ्गवौ}
{तौ विमुक्तौ दिवं यातौ पुत्रपौत्रसहानुगौ}% ३३५

\twolineshloka
{त्वं विष्णुस्त्वं परं ब्रह्म योगिध्येयः सनातनः}
{त्वमेव सर्वदेवानामनादिनिधनोऽव्ययः}% ३३६

\twolineshloka
{त्वं हि नारायणः श्रीमान्सीता लक्ष्मीः सनातनी}
{माता सा सर्वलोकानां पिता त्वं परमेश्वर}% ३३७

\twolineshloka
{नित्यैवैष जगन्माता तव नित्यानपायिनी}
{यथा सर्वगतस्त्वं हि तथा चेयं रघूत्तम}% ३३८

\twolineshloka
{तस्माच्छुद्धसमाचारां सीतां साध्वीं दृढव्रताम्}
{गृहाण सौम्य काकुत्स्थ क्षीराब्धेरिव मा चिरम्}% ३३९

\uvacha{ईश्वर उवाच}

एतस्मिन्नन्तरे तत्र लोकसाक्षी स पावकः

\twolineshloka
{आदाय सीतां रामाय प्रददौ सुरसन्निधौ}
{अब्रवीत्तत्र काकुत्स्थं वह्निः सर्वशरीरगः}% ३४०

\uvacha{वह्निरुवाच}

\twolineshloka
{इयं शुद्धसमाचारा सीता निष्कल्मषा विभो}
{गृहाण मा चिरं राम सत्यं सत्यं तवाब्रुवन्}% ३४१

\uvacha{ईश्वर उवाच}

\twolineshloka
{ततोऽग्निवचनात्सीतां परिगृह्य रघूद्वहः}
{बभूव रामः संहृष्टः पूज्यमानः सुरोत्तमैः}% ३४२

\twolineshloka
{राक्षसैर्निहता ये तु सङ्ग्रामे वानरोत्तमाः}
{पितामहवरात्तूर्णं जीवमानाः समुत्थिताः}% ३४३

\twolineshloka
{ततस्तु पुष्पकं नाम विमानं सूर्यसन्निभम्}
{भ्रात्रा गृहीतं सङ्ग्रामे कौबेरं राक्षसेश्वरः}% ३४४

\twolineshloka
{तद्राघवाय प्रददौ वस्त्राण्याभरणानि च}
{तेन सम्पूजितः श्रीमान्रामचन्द्रः प्रतापवान्}% ३४५

\twolineshloka
{आरुरोह विमानाग्र्यं वैदेह्या भार्यया सह}
{लक्ष्मणेन च शूरेण भ्रात्रा दशरथात्मजः}% ३४६

\twolineshloka
{ऋक्षवानरसङ्घातैः सुग्रीवेण महात्मना}
{विभीषणेन शूरेण राक्षसैश्च महाबलैः}% ३४७

\twolineshloka
{यथाविमाने वैकुण्ठे नित्यमुक्तैर्महात्मभिः}
{तथा सर्वे समारुह्य ऋक्षवानरराक्षसाः}% ३४८

\twolineshloka
{अयोध्यां प्रस्थितो रामः स्तूयमानः सुरोत्तमैः}
{भरद्वाजाश्रमं गत्वा रामः सत्यपराक्रमः}% ३४९

\twolineshloka
{भरतस्यान्तिके तत्र हनूमन्तं व्यसर्जयत्}
{स निषादालयं गत्वा गुहं दृष्ट्वाऽथ वैष्णवम्}% ३५०

\twolineshloka
{राघवागमनं तस्मै प्राह वानरपुङ्गवः}
{नन्दिग्रामं ततो गत्वा दृष्ट्वा तं राघवानुजम्}% ३५१

\twolineshloka
{न्यवेदयत्तथा तस्मै रामस्यागमनोत्सवम्}
{भरतश्चागतं श्रुत्वा वानरेण रघूत्तमम्}% ३५२

\twolineshloka
{प्रर्हर्षमतुलं लेभे सानुजः ससुहृज्जनः}
{पुनरागत्य काकुत्स्थं हनूमान्मारुतात्मजः}% ३५३

\twolineshloka
{सर्वं शशंस रामाय भरतस्य च वर्तितम्}
{राघवस्तु विमानाग्र्यादवरुह्य सहानुजः}% ३५४

\twolineshloka
{ववन्दे भार्यया सार्द्धं भारद्वाजं तपोनिधिम्}
{स तु सम्पूजयामास काकुत्स्थं सानुजं मुनिः}% ३५५

\twolineshloka
{पक्वान्नैः फलमूलाद्यैर्वस्त्रैराभरणैरपि}
{तेन सम्पूजितस्तत्र प्रणम्य मुनिसत्तमम्}% ३५६

\twolineshloka
{अनुज्ञातः समारुह्य पुष्पकं सानुगस्तदा}
{नन्दिग्रामं ययौ रामः पुष्पकेण सुहृद्वृतः}% ३५७

\twolineshloka
{मन्त्रिभिः पौरमुख्यैश्च सानुजः केकयीसुतः}
{प्रत्युद्ययौ नृपवरैः सबलैः पूर्वजं मुदा}% ३५८

\twolineshloka
{सम्प्राप्य रघुशार्दूलं ववन्दे सानुगैर्वृतः}
{पुष्पकादवरुह्याथ राघवः शत्रुतापनः}% ३५९

\twolineshloka
{भरतं चैव शत्रुघ्नमुपसम्परिषस्वजे}
{पुरोहितं वसिष्ठं च मातृवृद्धांश्च बान्धवान्}% ३६०

\twolineshloka
{प्रणनाम महातेजाः सीतया लक्ष्मणेन च}
{विभीषणं च सुग्रीवं जाम्बवन्तं तथाङ्गदम्}% ३६१

\twolineshloka
{हनुमन्तं सुषेणं च भरतः परिषस्वजे}
{भ्रातृभिः सानुगैस्तत्र मङ्गलस्नानपूर्वकम्}% ३६२

\twolineshloka
{दिव्यमाल्याम्बरधरो दिव्यगन्धानुलेपनः}
{आरुरोह रथं दिव्यं सुमन्त्राधिष्ठितं शुभम्}% ३६३

\twolineshloka
{संस्तूयमानस्त्रिदशैर्वैदेह्या लक्ष्मणेन च}
{भरतश्चैव सुग्रीवः शत्रुघ्नश्च विभीषणः}% ३६४

\twolineshloka
{अङ्गदश्च सुषेणश्च जाम्बवान्मारुतात्मजः}
{नीलो नलश्च सुभगः शरभो गन्धमादनः}% ३६५

\twolineshloka
{अन्ये च कपयः शूरा निषादाधिपतिर्गुहः}
{राक्षसाश्च महावीर्याः पार्थिवेन्द्रा महाबलाः}% ३६६

\twolineshloka
{गजानश्वानथो सम्यगारुह्य बहुशः शुभान्}
{नानामङ्गलवादित्रैः स्तुतिभिः पुष्कलैस्तथा}% ३६७

\twolineshloka
{ऋक्षवानररक्षोभिर्निषादवरसैनिकैः}
{प्रविवेश महातेजाः साकेतं पुरमव्ययम्}% २६८

\twolineshloka
{आलोक्य राजनगरीं पथि राजपुत्रो राजानमेव पितरं परिचिन्तयानः}
{सुग्रीवमारुतिविभीषणपुण्यपादसञ्चारपूतभवनं प्रविवेश रामः}% ३६९

॥इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वरसंवाद रामस्यायोध्याप्रवेशो नाम द्विचत्वारिंशदधिकद्विशततमोऽध्यायः॥२४२॥

\sect{त्रिचत्वारिंशदधिक द्विशततमोऽध्यायः 6.243}

\uvacha{शङ्कर उवाच}

\twolineshloka
{अथ तस्मिन्दिने पुण्ये शुभलग्ने शुभान्विते}
{मङ्गलस्याभिषेकार्थं मङ्गलं चक्रिरे जनाः}% १

\twolineshloka
{वसिष्ठो वामदेवश्च जाबालिरथ कश्यपः}
{मार्कण्डेयश्च मौद्गल्यः पर्वतो नारदस्तथा}% २

\twolineshloka
{एते महर्षयस्तत्र जपहोमपुरस्सरम्}
{अभिषेकं शुभं चक्रुर्मुनयो राजसत्तमम्}% ३

\twolineshloka
{नानारत्नमये दिव्ये हेमपीठे शुभान्विते}
{निवेश्य सीतया सार्द्धं श्रिया इव जनार्दनम्}% ४

\twolineshloka
{सौवर्णकलशैर्दिव्यैर्नानारत्नमयैः शुभैः}
{सर्वतीर्थोदकैः पुण्यैर्माङ्गल्यद्रव्यसंयुतैः}% ५

\twolineshloka
{दूर्वाग्रतुलसीपत्रपुष्पगन्धसमन्वितैः}
{मन्त्रपूतजलैः शुद्धैर्मुनयः संशितव्रताः}% ६

\twolineshloka
{अजपन्वैष्णवान्सूक्तान्चतुर्वेदमयान्शुभान्}
{अभिषेकं शुभं चक्रुः काकुत्स्थं जगतः पतिम्}% ७

\twolineshloka
{तस्मिन्शुभतमे लग्ने देवदुन्दुभयो दिवि}
{विनेदुः पुष्पवर्षाणि ववृषुश्च समन्ततः}% ८

\twolineshloka
{दिव्याम्बरैर्भूषणैश्च दिव्यगन्धानुलेपनैः}
{पुष्पैर्नानाविधैर्दिव्यैर्देव्या सह रघूद्वहः}% ९

\twolineshloka
{अलङ्कृतश्च शुशुभे मुनिभिर्वेदपारगैः}
{छत्रं च चामरं दिव्यं धृतवान्लक्ष्मणस्तदा}% १०

\twolineshloka
{पार्श्वे भरतशत्रुघ्नौ तालवृन्तौ विरेजतुः}
{दर्पणं प्रददौ श्रीमान्राक्षसेन्द्रो विभीषणः}% ११

\twolineshloka
{दधार पूर्णकलशं सुग्रीवो वानरेश्वरः}
{जाम्बवांश्च महातेजाः पुष्पमालां मनोहराम्}% १२

\twolineshloka
{वालिपुत्रस्तु ताम्बूलं सकर्पूरं ददौ हरेः}
{हनुमान्दीपकां दिव्यां सुषेणश्च ध्वजं शुभम्}% १३

\twolineshloka
{परिवार्य महात्मानं मन्त्रिणः समुपासिरे}
{सृष्टिर्जयन्तो विजयः सौराष्ट्रो राष्ट्रवर्द्धनः}% १४

\twolineshloka
{अकोपो धर्मपालश्च सुमन्त्रो मन्त्रिणः स्मृताः}
{राजानश्च नरव्याघ्रा नानाजनपदेश्वराः}% १५

\twolineshloka
{पौराश्च नैगमा वृद्धा राजानं पर्युपासत}
{ऋक्षैश्च वानरेन्द्रैश्च मन्त्रिभिः पृथिवीश्वरैः}% १६

\twolineshloka
{राक्षसैर्द्विजमुख्यैश्च किङ्करैश्च समावृतः}
{परे व्योम्नि यथा लीनो दैवतैः कमलापतिः}% १७

\twolineshloka
{तथा नृपवरः श्रीमान्साकेते शुशुभे तदा}
{इन्दीवरदलश्यामं पद्मपत्रनिभेक्षणम्}% १८

\twolineshloka
{आजानुबाहुं काकुत्स्थं पीतवस्त्रधरं हरिम्}
{कम्बुग्रीवं महोरस्कं विचित्राभरणैर्युतम्}% १९

\twolineshloka
{देव्या सह समासीनमभिषिक्तं रघूत्तमम्}
{विमानस्थाः सुरगणा हर्षनिर्भरमानसाः}% २०

\twolineshloka
{तुष्टुवुर्जयशब्देन गन्धर्वाप्सरसां गणाः}
{अभिषिक्तस्ततो रामो वसिष्ठाद्यैर्महर्षिभिः}% २१

\twolineshloka
{शुशुभे सीतया देव्या नारायण इव श्रिया}
{अतिमर्त्यतयाभीत उपासितुं पदाम्बुजम्}% २२

\threelineshloka
{दृष्ट्वा तुष्टाव हृष्टात्मा शङ्करो हृष्टमागतः}
{कृताञ्जलिपुटो भूत्वा सानन्दो गद्गदाकुलः}
{हर्षयन्सकलान्देवान्मुनीनपि च वानरान्}% २३

\uvacha{महादेव उवाच}

\twolineshloka
{नमो मूलप्रकृतये नित्याय परमात्मने}
{सच्चिदानन्दरूपाय विश्वरूपाय वेधसे}% २४

\twolineshloka
{नमो निरन्तरानन्द कन्दमूलाय विष्णवे}
{जगत्त्रयकृतानन्द मूर्त्तये दिव्यमूर्त्तये}% २५

\twolineshloka
{नमो ब्रह्मेन्द्रपूज्याय शङ्कराभयदाय च}
{नमो विष्णुस्वरूपाय सर्वरूपनमोनमः}% २६

\twolineshloka
{उत्पत्तिस्थितिसंहारकारिणे त्रिगुणात्मने}
{नमोस्तु निर्गतोपाधिस्वरूपाय महात्मने}% २७

\twolineshloka
{अनया विद्यया देव्या सीतयोपाधिकारिणे}
{नमः पुम्प्रकृतिभ्यां च युवाभ्यां जगतां कृते}% २८

\twolineshloka
{जगन्मातापितृभ्यां च जनन्यै राघवाय च}
{नमः प्रपञ्चरूपिण्यै निष्प्रपञ्चस्वरूपिणे}% २९

\twolineshloka
{नमो ध्यानस्वरूपिण्यै योगिध्येयात्ममूर्त्तये}
{परिणामापरीणामरिक्ताभ्यां च नमोनमः}% ३०

\twolineshloka
{कूटस्थबीजरूपिण्यै सीतायै राघवाय च}
{सीता लक्ष्मीर्भवान्विष्णुः सीता गौरी भवान्शिवः}% ३१

\twolineshloka
{सीता स्वयं हि सावित्रि भवान्ब्रह्मा चतुर्मुखः}
{सीता शची भवान्शक्रः सीता स्वाहानलो भवान्}% ३२

\twolineshloka
{सीता संहारिणी देवी यमरूपधरो भवान्}
{सीता हि सर्वसम्पत्तिः कुबेरस्त्वं रघूत्तम}% ३३

\twolineshloka
{सीता देवी च रुद्राणी भवान्रुद्रो महाबलः}
{सीता तु रोहिणी देवी चन्द्रस्त्वं लोकसौख्यदः}% ३४

\twolineshloka
{सीता संज्ञा भवान्सूर्यः सीता रात्रिर्दिवा भवान्}
{सीतादेवी महाकाली महाकालो भवान्सदा}% ३५

\twolineshloka
{स्त्रीलिङ्गेषु त्रिलोकेषु यत्तत्सर्वं हि जानकी}
{पुन्नाम लाञ्छितं यत्तु तत्सर्वं हि भवान्प्रभो}% ३६

\twolineshloka
{सर्वत्र सर्वदेवेश सीता सर्वत्र धारिणी}
{तदात्वमपिचत्रातुन्तच्छक्तिर्विश्वधारिणी}% ३७

\twolineshloka
{तस्मात्कोटिगुणं पुण्यं युवाभ्यां परिचिह्नितम्}
{चिह्नितं शिवशक्तिभ्यां चरितं तव शान्तिदम्}% ३८

\twolineshloka
{आवां राम जगत्पूज्यौ मम पूज्यौ सदा युवाम्}
{त्वन्नामजापिनी गौरी त्वन्मन्त्रजपवानहम्}% ३९

\twolineshloka
{मुमूर्षोर्मणिकर्ण्यां तु अर्द्धोदकनिवासिनः}
{अहं दिशामि ते मन्त्रं तारकं ब्रह्मदायकम्}% ४०

\twolineshloka
{अतस्त्वं जानकीनाथ परब्रह्मासि निश्चितम्}
{त्वन्मायामोहितास्सर्वे न त्वां जानन्ति तत्वतः}% ४१

\uvacha{ईश्वर उवाच}

\twolineshloka
{इत्युक्तः शम्भुना रामः प्रसादप्रवणोऽभवत्}
{दिव्यरूपधरः श्रीमानद्भुताद्भुतदर्शनः}% ४२

\twolineshloka
{तथा तं रूपमालोक्य नरवानरदेवताः}
{न द्रष्टुमपिशक्तास्ते तेजसं महदद्भुतम्}% ४३


\threelineshloka
{भयाद्वै त्रिदशश्रेष्ठाः प्रणेमुश्चातिभक्तितः}
{भीता विज्ञाय रामोऽपि नरवानरदेवताः}
{मायामानुषतां प्राप्य स देवानब्रवीत्पुनः}% ४४

\uvacha{रामचन्द्र उवाच}

\twolineshloka
{शृणुध्वं देवता यो मां प्रत्यहं संस्तुविष्यति}
{स्तवेन शम्भुनोक्तेन देवतुल्यो भवेन्नरः}% ४५

\twolineshloka
{विमुक्तः सर्वपापेभ्यो मत्स्वरूपं समश्नुते}
{रणे जयमवाप्नोति न क्वचित्प्रतिहन्यते}% ४६

\twolineshloka
{भूतवेतालकृत्याभिर्ग्रहैश्चापि न बाध्यते}
{अपुत्रो लभते पुत्रं पतिं विन्दति कन्यका}% ४७

\twolineshloka
{दरिद्रः श्रियमाप्नोति सत्ववाञ्शीलवान्भवेत्}
{आत्मतुल्यबलः श्रीमाञ्जायते नात्र संशयः}% ४८

\twolineshloka
{निर्विघ्नं सर्वकार्येषु सर्वारम्भेषु वै नृणाम्}
{यंयं कामयते मर्त्यः सुदुर्लभमनोरथम्}% ४९

षण्मासात्सिद्धिमाप्नोति स्तवस्यास्य प्रसादतः

\twolineshloka
{यत्पुण्यं सर्वतीर्थेषु सर्वयज्ञेषु यत्फलम्}
{तत्फलं कोटिगुणितं स्तवेनानेन लभ्यते}% ५०

\uvacha{ईश्वर उवाच}

\twolineshloka
{इत्युक्त्वा रामचन्द्रोऽसौ विससर्ज महेश्वरम्}
{ब्रह्मादि त्रिदशान्सर्वान्विससर्ज समागतान्}% ५१

\twolineshloka
{अर्चिता मानवाः सर्वे नरवानरदेवताः}
{विसृष्टा रामचन्द्रेण प्रीत्या परमया युताः}% ५२

\twolineshloka
{इत्थं विसृष्टाः खलु ते च सर्वे सुखं तदा जग्मुरतीवहृष्टाः}
{परं पठन्तः स्तवमीश्वरोक्तं रामं स्मरन्तो वरविश्वरूपम्}% ५३

॥इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वर संवादे विश्वदर्शनं नाम त्रिचत्वारिंशदधिकद्विशततमोऽध्यायः॥२४३॥

\sect{चतुश्चत्वारिंशदधिक द्विशततमोऽध्यायः 6.244}

\uvacha{शङ्कर उवाच}

\twolineshloka
{अथ रामस्तु वैदेह्या राज्यभोगान्मनोरमान्}
{बुभुजे वर्षसाहस्रं पालयन्सर्वतोदिशः}% १

\twolineshloka
{अन्तःपुरजनास्सर्वे राक्षसस्य गृहे स्थिताम्}
{गर्हयन्ति स्म वैदेहीं तथा जानपदा जनाः}% २

\twolineshloka
{लोकापवादभीत्या च रामः शत्रुनिवारकः}
{दर्शयन्मानुषं धर्ममन्तर्वत्नीं नृपात्मजाम्}% ३

\twolineshloka
{वाल्मीकेराश्रमे पुण्ये गङ्गातीरे महावने}
{विससर्ज महातेजा गर्भिणीं मुनिसंसदि}% ४

\twolineshloka
{सा भर्तुः परतन्त्रा हि उवास मुनिवेश्मनि}
{अर्चिता मुनिपत्नीभिर्वाल्मीकमुनि रक्षिता}% ५

\twolineshloka
{तत्रैवासूत यमलौ नाम्ना कुशलवौ सुतौ}
{तौ च तत्रैव मुनिना संस्कृतौ च ववर्धतुः}% ६

\twolineshloka
{रामोऽपि भ्रातृभिस्सार्द्धं पालयामास मेदिनीम्}
{यमादिगुणसम्पन्नस्सर्वभोगविवर्जितः}% ७

\twolineshloka
{अर्चयन्सततं विष्णुमनादिनिधनं हरिम्}
{ब्रह्मचर्यपरो नित्यं शशास पृथिवीं नृपः}% ८

\twolineshloka
{शत्रुघ्नो लवणं हत्वा मथुरां देवनिर्मिताम्}
{पालयामास धर्मात्मा पुत्राभ्यां सह राघवः}% ९

\twolineshloka
{गन्धर्वान्भरतो हत्वा सिन्धोरुभयपार्श्वतः}
{स्वात्मजौ स्थापयामास तस्मिन्देशे महाबलौ}% १०

\twolineshloka
{पश्चिमे मद्रदेशे तु मद्रान्हत्वा च लक्ष्मणः}
{स्वसुतौ च महावीर्यौ अभिषिच्य महाबलः}% ११

\twolineshloka
{गत्वा पुनरयोध्यां तु रामपादावुपस्पृशत्}
{ब्राह्मणस्य मृतं बालं कालधर्ममुपागतम्}% १२

\twolineshloka
{जीवयामास काकुत्स्थः शूद्रं हत्वा च तापसम्}
{ततस्तु गौतमीतीरे नैमिषे जनसंसदि}% १३

\twolineshloka
{इयाज वाजिमेधं च राघवः परवीरहा}
{काञ्चनीं जानकीं कृत्वा तया सार्द्धं महाबलः}% १४

\twolineshloka
{चकार यज्ञान्बहुशो राघवः परमार्थवित्}
{अयुतान्यश्वमेधानि वाजपेयानि च प्रभुः}% १५

\twolineshloka
{अग्निष्टोमं विश्वजितं गोमेधं च शतक्रतुम्}
{चकार विविधान्यज्ञान्परिपूर्णसदक्षिणान्}% १६

\twolineshloka
{एतस्मिन्नन्तरे तत्र वाल्मीकिः सुमहातपाः}
{सीतामानीय काकुत्स्थमिदं वचनमब्रवीत्}% १७

\uvacha{वाल्मीकिरुवाच}

अपापां मैथिलीं राम त्यक्तुं नार्हसि सुव्रत

\twolineshloka
{इयं तु विरजा साध्वी भास्करस्य प्रभा यथा}
{अनन्या तव काकुत्स्थ कस्मात्त्यक्ता त्वयानघ}% १८

\uvacha{राम उवाच}

\twolineshloka
{अपापां मैथिलीं ब्रह्मन्जानामि वचनात्तव}
{रावणेन हृता साध्वी दण्डके विजने पुरा}% १९

\twolineshloka
{तं हत्वा समरे सीतां शुद्धामग्निमुखागताम्}
{पुनर्यातोस्म्ययोध्यायां सीतामादाय धर्मतः}% २०

\twolineshloka
{लोकापवादः सुमहानभूत्पौरजनेषु च}
{त्यक्ता मया शुभाचारा तद्भयात्तव सन्निधौ}% २१

\twolineshloka
{तस्माल्लोकस्य सन्तुष्ट्यै सीता मम परायणा}
{पार्थिवानां महर्षीणां प्रत्ययं कर्तुमर्हति}% २२

\uvacha{महेश्वर उवाच}

\twolineshloka
{एवमुक्ता तदा सीता मुनिपार्थिवसंसदि}
{चकारप्रत्ययं देवी लोकाश्चर्यकरं सती}% २३

\twolineshloka
{दर्शयंस्तस्य लोकस्य रामस्यानन्यतां सती}
{अब्रवीत्प्राञ्जलिः सीता सर्वेषां जनसंसदि}% २४

\uvacha{सीतोवाच}

\twolineshloka
{यथाऽहं राघवादन्यं मनसापि न चिन्तये}
{तथा मे धरणी देवी विवरन्दातुमर्हति}% २५

\twolineshloka
{यथैव सत्यमुक्तं मे वेद्मि रामात्परं न च}
{तथा स्वपुत्र्यां वैदेह्यां धरणी सहसा इयात्}% २६

\uvacha{महेश्वर उवाच}

\twolineshloka
{ततो रत्नमयं पीठं पृष्ठे धृत्वा खगेश्वरः}
{रसातलात्तदा वीरो विज्ञाय जननीं तदा}% २७

\twolineshloka
{ततस्तु धरणीदेवी हस्ताभ्यां गृह्य मैथिलीम्}
{स्वागतेनाभिनन्द्यैनामासने सन्न्यवेशयत्}% २८

\twolineshloka
{सीतां समागतां दृष्ट्वा दिवि देवगणा भृशम्}
{पुष्पवृष्टिमविच्छिन्नां दिव्यां सीतामवाकिरन्}% २९

\twolineshloka
{सापि दिव्याप्सरोभिस्तु पूज्यमाना सनातनी}
{वैनतेयं समारुह्य तस्मान्मार्गाद्दिवं ययौ}% ३०

\twolineshloka
{दासीगणैः पूर्वभागे संवृता जगदीश्वरी}
{सम्प्राप्य परमं धाम योगिगम्यं सनातनम्}% ३१

\twolineshloka
{रसातलप्रविष्टां तु तां दृष्ट्वा सर्वमानुषाः}
{साधुसाध्विति सीतेयमुच्चैः सर्वे प्रचुक्रुशुः}% ३२

\twolineshloka
{रामः शोकसमाविष्टः सङ्गृह्य तनयावुभौ}
{मुनिभिः पार्थिवेन्द्रैश्च साकेतं प्रविवेश ह}% ३३

\twolineshloka
{अथ कालेन महता मातरः संशितव्रताः}
{कालधर्मं समापन्ना भर्तुः स्वर्गं प्रपेदिरे}% ३४

\twolineshloka
{दशवर्षसहस्राणि दशवर्षशतानि च}
{चकार राज्यं धर्मेण राघवः संशितव्रतः}% ३५

\twolineshloka
{कस्यचित्त्वथकालस्य राघवस्य निवेशनम्}
{कालस्तापसरूपेण सम्प्राप्तो वाक्यमब्रवीत्}% ३६

\uvacha{काल उवाच}

\twolineshloka
{राम राम महाबाहो धात्रा सम्प्रेषितोऽस्म्यहम्}
{यद्ब्रवीमि रघुश्रेष्ठ तच्छृणुष्व महामते}% ३७

\twolineshloka
{द्वन्द्वमेव हि कार्यं स्यादावयोः परिभाषितम्}
{तदन्तरे प्रविष्टोयस्स वद्ध्यो हि भविष्यति}% ३८

\uvacha{महेश्वर उवाच}

तथेति च प्रतिश्रुत्य रामो राजीवलोचनः

\twolineshloka
{द्वास्थं कृत्वा तु सौमित्रिं कालो वाक्यमभाषत}
{वैवस्वतोऽब्रवीद्वाक्यं रामं दशरथात्मजम्}% ३९

\uvacha{काल उवाच}

\twolineshloka
{शृणु राम यथावृत्तं समागमनकारणात्}
{दशवर्षसहस्राणि दशवर्षशतानि च}% ४०

\twolineshloka
{वसामि मानुषे लोके हत्वा राक्षसपुङ्गवौ}
{एवमुक्तः सुरगणैरवतीर्णोसि भूतले}% ४१

\twolineshloka
{तदयं समयः प्राप्तः स्वर्लोकं गमितुं त्वया}
{सनाथा हि सुरास्सर्वे भवन्त्वद्य त्वयानघ}% ४२

\uvacha{महेश्वर उवाच}

\twolineshloka
{एवमस्त्विति काकुत्स्थो रामः प्राह महामुनिम्}
{एतस्मिन्नन्तरे तत्र दुर्वासास्तु महातपाः}% ४३

\onelineshloka*
{राजद्वारमुपागम्य लक्ष्मणं वाक्यमब्रवीत्}

\uvacha{दुर्वासा उवाच}
\onelineshloka
{मां निवेदय काकुत्स्थं शीघ्रं गत्वा नृपात्मज}% ४४

\uvacha{महेश्वर उवाच}

\twolineshloka
{तमब्रवील्लक्ष्मणस्तु असान्निध्यमिति द्विज}
{ततः क्रोधसमाविष्टः प्राह तं मुनिसत्तमः}% ४५

\uvacha{दुर्वासा उवाच}

शापं दास्यामि काकुत्स्थं रामं न यदि दर्शये

\uvacha{महेश्वर उवाच}

\twolineshloka
{तस्माच्छापभयाद्विप्रं राघवाय न्यवेदयत्}
{तत्रैवान्तर्दधे कालः सर्वभूतभयावहः}% ४६

\twolineshloka
{पूजयामास तं प्राप्तमृषिं दुर्वाससं नृपः}
{अग्रजस्य प्रतिज्ञा तं विज्ञाय रघुसत्तमः}% ४७

\twolineshloka
{तत्याज मानुषं रूपं लक्ष्मणः सरयूजले}
{विसृज्य मानुषं रूपं प्रविवेश स्वकां तनुम्}% ४८

\twolineshloka
{फणासहस्रसंयुक्तः कोटीन्दुसमवर्चसः}
{दिव्यमाल्याम्बरधरो दिव्यगन्धानुलेपनः}% ४९

\twolineshloka
{नागकन्यासहस्रैस्तु संवृतः समलङ्कृतः}
{विमानं दिव्यमारुह्य प्रययौ वैष्णवं पदम्}% ५०

\twolineshloka
{लक्ष्मणस्य गतिं सर्वां विदित्वा रघुसत्तमः}
{स्वयमप्यथ काकुत्स्थः स्वर्गं गन्तुमभीप्सितः}% ५१

\twolineshloka
{अभिषिच्याथ काकुत्स्थः स्वात्मजौ च कुशीलवौ}
{विभज्य रथनागाश्वं सधनं प्रददौ तयोः}% ५२

\twolineshloka
{कुशवत्यां कुशं तं च शरवत्यां लवं तथा}
{स्थापयामास धर्मेण राज्ये स्वे रघुसत्तमः}% ५३

\twolineshloka
{अभिप्रायं तु विज्ञाय रामस्य विदितात्मनः}
{आजग्मुर्वानराः सर्वे राक्षसाः सुमहाबलाः}% ५४

\twolineshloka
{विभीषणोऽथ सुग्रीवो जाम्बवान्मारुतात्मजः}
{नीलो नलः सुषेणश्च निषादाधिपतिर्गुहः}% ५५

\twolineshloka
{अभिषिच्य सुतौ वीरौ शत्रुघ्नश्च महामनाः}
{सर्व एते समाजग्मुरयोध्यां रामपालिताम्}% ५६

\onelineshloka*
{ते प्रणम्य महात्मानमूचुः प्राञ्जलयस्तथा}

\uvacha{वानरप्रभृतय ऊचुः}

\onelineshloka
{स्वर्लोकं गन्तुमुद्युक्तं ज्ञात्वा त्वां रघुसत्तम}% ५७


\threelineshloka
{आगताः स्म वयं सर्वे तवानुगमनं प्रति}
{न शक्ताः स्म क्षणं राम जीवितुं त्वां विना प्रभो}
{तस्मात्त्वया विशालाक्ष गच्छामस्त्रिदशालयम्}% ५८

\uvacha{महेश्वर उवाच}

\twolineshloka
{तैरेवमुक्तः काकुत्स्थो बाढमित्यब्रवीत्ततः}
{अथोवाच महातेजा राक्षसेन्द्रं विभीषणम्}% ५९

\uvacha{राम उवाच}

राज्यं प्रशास धर्मेण मा प्रतिज्ञां वृथा कृथाः

\twolineshloka
{यावच्चन्द्रश्च सूर्यश्च यावत्तिष्ठति मेदिनी}
{तावद्रमस्व सुप्रीतो काले मम पदं व्रज}% ६०

\uvacha{महेश्वर उवाच}

\twolineshloka
{इत्युक्त्वाथ स काकुत्स्थः स्वाड्गं विष्णुं सनातनम्}
{श्रीरङ्गशायिनं सौम्यमिक्ष्वाकुकुलदैवतम्}% ६१

\twolineshloka
{सम्प्रीत्या प्रददौ तस्मै रामो राजीवलोचनः}
{हनुमन्तमथोवाच राघवः शत्रुसूदनः}% ६२

\uvacha{राम उवाच}

\twolineshloka
{मत्कथाः प्रचरिष्यन्ति यावल्लोके हरीश्वर}
{तावत्त्वमास मेदिन्यां काले मां व्रज सुव्रत}% ६३

\uvacha{महेश्वर उवाच}

\onelineshloka*
{तमेवमुक्त्वा काकुत्स्थो जाम्बवन्तमथाब्रवीत्}

\uvacha{राम उवाच}
\onelineshloka
{द्वापरे समनुप्राप्ते यदूनामन्वये पुनः}% ६४

\twolineshloka
{भूभारस्य विनाशाय समुत्पत्स्याम्यहं भुवि}
{करिष्ये तत्र सङ्ग्रामं स्वयं भल्लूकसत्तम}% ६५

\uvacha{महेश्वर उवाच}

\twolineshloka
{तमेवमुक्त्वा काकुत्स्थः सर्वांस्तानृक्षवानरान्}
{उवाच वाचा गच्छध्वमिति रामो महाबलः}% ६६

\twolineshloka
{मन्त्रिणो नैगमाश्चैव भरतः कैकयीसुतः}
{राघवस्यानुगमने निश्चितास्ते समाययुः}% ६७

\twolineshloka
{ततः शुक्लाम्बरधरो ब्रह्मचारी ययौ परम्}
{कुशान्गृहीत्वा पाणिभ्यां संसक्तः प्रययौ परम्}% ६८

\twolineshloka
{रामस्य दक्षिणे पार्श्वे पद्महस्ता रमा गता}
{तथैव धरणीदेवी दक्षिणेतरगा तथा}% ६९

\twolineshloka
{वेदाः साङ्गाः पुराणानि सेतिहासानि सर्वतः}
{ॐकारोऽथ वषट्कारः सावित्री लोकपावनी}% ७०

\twolineshloka
{अस्त्रशस्त्राणि च तदा धनुराद्यानि पार्वति}
{अनुजग्मुस्तथा रामं सर्वे पुरुषविग्रहाः}% ७१

\twolineshloka
{भरतश्चैव शत्रुघ्नः सर्वे पुरनिवासिनः}
{सपुत्रदाराः काकुत्स्थमनुजग्मुः सहानुगाः}% ७२

\twolineshloka
{मन्त्रिणो भृत्यवर्गाश्च किङ्करा नैगमास्तथा}
{वानराश्चैव ऋक्षाश्च सुग्रीवसहितास्तदा}% ७३

\twolineshloka
{सपुत्रदाराः काकुत्स्थमन्वगच्छन्महामतिम्}
{पशवः पक्षिणश्चैव सर्वे स्थावरजङ्गमाः}% ७४

\twolineshloka
{अनुजग्मुर्महात्मानं समीपस्था नरोत्तमाः}
{ये च पश्यन्ति काकुत्स्थं स्वपथान्तर्गतं प्रभुम्}% ७५

\twolineshloka
{ते तथानुगता रामं निवर्त्तन्ते न केचन}
{अथ त्रियोजनं गत्वा नदीं पश्चान्मुखीं स्थिताम्}% ७६

\twolineshloka
{सरयूं पुण्यसलिलां प्रविवेश सहानुगः}
{ततः पितामहो ब्रह्मा सर्वदेवगणावृतः}% ७७

\twolineshloka
{तुष्टाव रघुशार्दूलमृषिभिः सार्द्धमक्षरैः}
{अब्रवीत्तत्र काकुत्स्थं प्रविष्टं सरयूजले}% ७८

\uvacha{ब्रह्मोवाच}

\twolineshloka
{आगच्छ विष्णो भद्रं ते दिष्ट्या प्राप्तोऽसि मानद}
{भ्रातृभिस्सहदेवाभैः प्रविशस्व निजां तनुम्}% ७९

\twolineshloka
{वैष्णवीं तां महातेजां देवाकारां सनातनीम्}
{त्वं हि लोकगतिर्देव न त्वां केचित्तु जानते}% ८०

\twolineshloka
{त्वामचिन्त्यं महात्मानमक्षरं सर्वसङ्ग्रहम्}
{यमिच्छसि महातेजस्तां तनुं प्रविशस्व भोः}% ८१

\uvacha{महेश्वर उवाच}

\twolineshloka
{तस्मिन्सूर्यकराकीर्णे पुष्पवृष्टिनिपातिते}
{उत्सृज्य मानुषं रूपं स्वां तनुं प्रविवेश ह}% ८२

\twolineshloka
{अंशाभ्यां शङ्खचक्राभ्यां शत्रुघ्नभरतावुभौ}
{तदा तेन महात्मानौ दिव्यतेजस्समन्वितौ}% ८३

\twolineshloka
{शङ्खचक्रगदाशार्ङ्गपद्महस्तश्चतुर्भुजः}
{दिव्याभरणसम्पन्नो दिव्यगन्धानुलेपनः}% ८४

\twolineshloka
{दिव्यपीताम्बरधरः पद्मपत्रनिभेक्षणः}
{युवा कुमारः सौम्याङ्गः कोमलावयवोज्ज्वलः}% ८५

\twolineshloka
{सुस्निग्धनीलकुटिलकुन्तलः शुभलक्षणः}
{नवदूर्वाङ्कुरः श्यामः पूर्णचन्द्र निभाननः}% ८६

\twolineshloka
{देवीभ्यां सहितः श्रीमान्विमानमधिरुह्य च}
{तस्मिन्सिंहासने दिव्ये मूले कल्पतरोः प्रभुः}% ८७

\twolineshloka
{निषसाद महातेजाः सर्वदेवैरभिष्टुतः}
{राघवानुगता ये च ऋक्षवानरमानुषाः}% ८८

\twolineshloka
{स्पृष्ट्वैव सरयूतोयं सुखेन त्यक्तजीविताः}
{रामप्रसादात्ते सर्वे दिव्यरूपधराः शुभाः}% ८९

\twolineshloka
{दिव्यमाल्याम्बरधरा दिव्यमङ्गलवर्चसः}
{आरुरोह विमानं तदसङ्ख्यास्तत्र देहिनः}% ९०

\twolineshloka
{सर्वैः परिवृतः श्रीमान्रामो राजीवलोचनः}
{पूजितः सुरसिद्धौघैर्मुनिभिस्तु महात्मभिः}% ९१

\twolineshloka
{आययौ शाश्वतं दिव्यमक्षरं स्वपदं विभुः}
{यः पठेद्रामचरितं श्लोकं श्लोकार्धमेव वा}% ९२

\twolineshloka
{शृणुयाद्वा तथा भक्त्या स्मरेद्वा शुभदर्शने}
{कोटिजन्मार्जितात्पापाज्ज्ञानतोऽज्ञानतः कृतात्}% ९३

\twolineshloka
{विमुक्तो वैष्णवं लोकं पुत्रदारसबान्धवैः}
{समाप्नुयाद्योगगम्यमनायासेन वै नरः}% ९४

एतत्ते कथितं देवि रामस्य चरितं महत्

\twolineshloka
{धन्योऽस्म्यहं त्वया देवि रामचन्द्रस्य कीर्त्तनात्}
{किमन्यच्छ्रोतुकामासि तद्ब्रवीमि वरानने}% ९५

॥इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखण्डे उमामहेश्वर संवादे श्रीरामचरितकथनं नाम चतुश्चत्वारिंशदधिकद्विशततमोऽध्यायः॥२४४॥


