\sect{भरतप्रस्थानवर्णनम् --- द्व्यधिकद्विशततमोऽध्यायः}

वज्र उवाच ।।

शैलूषपुत्रा गन्धर्वा भरतेन कथं हताः।।

किमर्थं तु महाभाग तन्ममाचक्ष्व पृच्छतः ।।१।।

मार्कण्डेय उवाच ।।

अयोध्यायामयोध्यायां रामे दशरथात्मजे ।।

कैकेयाधिपतिः श्रीमान्युधाजिन्नाम पार्थिवः ।। २।।

रामाय प्रेषयामास दूतं भरत मातुलः ।।

वृद्धं पुरोहितं गार्ग्यं येन कार्येण तच्छृणु ।।३।।

सिन्धोरुभयकूलेषु रामदेशो मनोहरः ।।

हत्वा रणे मनुष्येन्द्रान्गन्धर्वैर्विनिवेशित।।४।।

गन्धर्वास्ते च राजेन्द्र राज्ञां विप्रियकारकाः ।।

लक्ष्मणं भरतं वापि शत्रुघ्नमथवा नृप ।। ५ ।।

विसर्जयित्वा गन्धर्वांस्तान्विनाशय राघव ।।

राजानो निर्भयाः सन्तु देशश्चास्तु तथा तव ।। ६ ।।

दूतस्य वचनं श्रुत्वा चिन्तयामास राघवः ।।

मेघनादवधे कर्म लक्ष्मणेन महत्कृतम् ।। ७ ।।

शत्रुघ्नेन कृतं कर्म लवणं च विनिघ्नता।।

प्रेषयिष्यामि भरतं गन्धर्वस्य च निग्रहे ।।८।।

इत्येवं मनसि ध्यात्वा रामो भरतमब्रवीत् ।।

गच्छ गार्ग्यं पुरस्कृत्य वत्स राजगृहं स्वयम् ।।९।।

मातुलेन समायुक्तः कैकयेन्द्रगृहात्ततः ।।

जहि शैलूषतनयान्गन्धर्वान्पापनिश्चयान् ।। 1.202.१० ।।

एवमुक्तः स धर्मात्मा भरतो भ्रातृवत्सलः ।।

रामस्य पादौ शिरसा चाभिवन्द्य कृताञ्जलिः ।। ११ ।।

गृहं गत्वा चकाराथ सर्वं प्रास्थानिकं विधिम् ।।

ओषधीनां कषायेण तदोत्प्लावितविग्रहः ।। १२ ।।

गौरसर्षपकल्केन प्रसादितशिरोरुहः ।।

तीर्थसारसनादेयैः सलिलैश्च स सागरैः ।। १३ ।।

चन्दनस्रावसम्मिश्रैः कुंकुमाक्षोदसंयुतैः ।।

सर्वौषधिसमायुक्तैः सर्वगन्धसमन्वितैः ।। १४ ।।

मन्त्रपूतैर्महातेजाः सस्नौ राघववर्धनः ।।

शङ्खभेरी निनादेन पणवानां स्वनेन च ।। १५ ।।

आनकानां च शब्देन निस्वनेन च बन्दिनाम् ।।

सूतमागधशब्देन जयकारैस्तथैव च ।। १६ ।।

तुष्टवुः स्नानकाले तं स्तवैर्मङ्गलपाठकाः ।।

तथोपतस्थुर्गीतेन गन्धर्वाप्सरसां गणाः ।। १७ ।।

स्नातः स भरतो लक्ष्म्या युवराजाभिरूपया ।।

विलिप्य चारुसर्वाङ्गं चन्दनेन सुगन्धिना ।। १८ ।।

अहताम्बरसंवीतः श्वेतमाल्यविभूषणः ।।

कुण्डली साङ्गदी मौली सर्वरत्नविभूषितः ।। १९ ।।

अन्तस्थं पूजयामास देवदेवं त्रिविक्रमम् ।। गन्धमाल्यनमस्कारधूपदीपादिकर्मणा।।1.202.२०।।

पूजयित्वा जगन्नाथमुपतस्थे हुताशनम् ।।

सुहुतं ब्राह्मणेन्द्रेण राघवाणां पुरोधसा ।। २१ ।।

गोभिर्वस्त्रैर्हिरण्यैश्च तुरङ्गकरिपुङ्गवैः ।।

मोदकैः सफलैर्दध्ना गन्धैर्माल्यैस्तथाक्षतैः ।। २२ ।।

स्वस्तिवाद्यांस्तथा विप्रान्महात्मा भूरिदक्षिणः ।।

व्याघ्रचर्मोत्तरे रम्ये सूपविष्टो वरासने ।। २३ ।।

आयुधानन्तरं चक्रे ध्वजच्छत्राभिपूजनम् ।।

स्वस्तिकान्वर्धमानांश्च नन्द्यावर्तास्तथैव च ।। २४ ।।

नद्यः काञ्चनविन्यस्ताः शङ्खः सत्कमलाञ्जनम् ।।

पूर्णकुम्भं गजमदं दूर्वाः सार्द्रं च गोमयम् ।। २५ ।।

रत्नान्यादाय बिल्वं च चापमादाय सत्वरः ।।

सशरं राघवश्रेष्ठः पदद्वात्रिंशकं ययौ ।। २६ ।।

श्रेष्ठमश्वं सुचन्द्राभं हेमभाण्डपरिच्छदम् ।।

आरुह्य निर्ययौ श्रीमाञ्जयकाराभिपूजितः ।। २७ ।।

पौरजानपदामात्यैर्वाद्यघोषेण भूरिणा ।।

ह्रादेन गजघण्टानां बृंहितेन पुनःपुनः ।। २८।।

हेषितेन तुरङ्गाणां नराणां क्ष्वेडितेन च ।।

द्विजपुण्याहघोषेण प्रयातो भूरिदक्षिणः ।। २९ ।।

भरतस्य प्रयाणे तु देवाः शक्रपुरोगमाः ।।

मुमुचुः पुष्पवर्षाणि वाच ऊचुः शुभास्तथा ।। 1.202.३० ।।

एष विग्रहवान्धर्म एष सत्यवतां वरः ।।

एष वीर्यवतां श्रेष्ठो रूपेणाप्रतिमो भुवि ।। ३१ ।।

अनेन यत्कृतं कर्म रामे वनमुपागते ।।

न तस्य कर्ता लोकेऽस्मिन्दिवि वा विद्यते क्वचित् ।। ३२ ।।

अनेन राज्यं सन्त्यक्तं गृहं दग्धमिवाग्निना ।।

अनेन दुःखशय्यासु शयितं समहात्मना ।। ३३ ।।

नित्यमासन्नभोगेन जटावल्कलधारिणा ।।

फलमूलाशिनानेन रामराज्यं हि पालितम् ।। ३४ ।।

शृण्वन्सुवाक्यानि सुरेरितानि रामानुजो रामगृहं जगाम ।।

शूरार्यविद्वत्पुरुषोपकीर्णं रत्नैर्यथा सागरमप्रमेयम् ।। ३५ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतप्रस्थानवर्णनं नाम द्व्यधिकद्विशततमोऽध्यायः॥२०२॥

\sect{आनुयात्रिकवर्णनम् --- त्र्यधिकद्विशततमोऽध्यायः}

मार्कण्डेय उवाच ।।

गृहात्प्रयाते भरते प्रस्थानार्थिनि यादव ।।

प्रागेव लक्ष्मणं रामो नित्योद्युक्तमभाषत ।। १ ।।

अनुयानं कुमारस्य भरतस्य महात्मनः ।।

प्रेषयाश्वसहस्राणां शतानि त्रीणि राघव ।। २ ।।

दश दन्तिसहस्राणि रथानां षड्गुणानि च ।।

कोट्यः पञ्च पदातीनां समरेष्वनिवर्तिनाम् ।। ३ ।।

धनाध्यक्षास्तथा वत्समनुगच्छन्तु लक्ष्मण ।।

गोरथैश्च तथा पुष्टैर्गोभिरुष्ट्रैस्तथैव च ।। ४ ।।

व्यायतैः पुरुषैरश्वैर्गर्दभैश्च तथा वरैः ।।

वस्त्ररूप्यसुवर्णानां मणीनामपि भागशः ।। ५ ।।

विसर्गाय कुमारस्य परिपूर्णा यथासुखम् ।।

ब्राह्मणाः कथया मुख्यास्तथैव नटवर्तकाः ।। ६ ।।

गीते नृत्ते तथा लास्ये प्रवीणाश्च वराङ्गनाः ।।

प्रास्थानिकाश्च ये केचित्पानविक्रयिणश्च ये ।। ७ ।।

रूपाजीवाश्च वणिजो नानापण्योपजीविनः ।।

नानारूपमुपादाय बहुपण्यं व्रजन्तु वै।।८।।

विषवैद्याः शल्यवैद्यास्तथा कायचिकित्सकाः ।।

कर्मन्तिका स्थपतयो मार्गिणो वृक्षरोपकाः ।। ९ ।।

कूपकाराः सुधाकारा वंशकर्मकृतस्तथा ।।

वाणिक्काराश्च ये केचित्कूर्चकाराश्च शोभनाः ।। 1.203.१० ।।

परिकर्मकृतश्चैव तथा वस्त्रोपजीविनः ।।

मायूरिकास्तैत्तिरिकाश्चेतका भेदकाश्च ये ।। ११ ।।

रञ्जका दन्तकाराश्च तथा दन्तोपजीविनः ।।

एरण्डवेत्रकाराश्च कटकाराश्च शोभनाः ।। १२ ।।

आरकूटकृतश्चैव तात्रकूटास्तथैव च ।।

भूर्जकूटाः खड्गकारा गुडसीधुप्रपाचकाः ।। १३ ।।

औरभ्रका माहिषकास्तुन्नवायाश्च लक्ष्मण ।।

ये चाभिष्टावकाः केचित्सूतमागधबन्दिनः ।। १४ ।।

चैलनिर्णेजकाश्चैव चर्मकारास्तथैव च ।।

अङ्गारकोराश्च तथा लुब्धका ये च धीवराः ।। १५ ।।

कबन्धधारिणो ये च ये च काष्ठप्रपाटकाः ।।

वस्त्रसीवनसक्ताश्च गृहकाराश्च ये नराः ।। १६ ।।

कुम्भकाराश्च ये केचिच्छ्मश्रुवर्धकिनश्च ये ।।

लेखका गणका ये च तथा तन्दुलकारकाः ।। १७ ।।

सक्तुकाराश्च ये केचिच्छाकपण्योपजीविनः ।।

तैलिका गान्धिकाश्चैव तीर्थसंशुद्धिकारकाः ।।१६।।

चित्रकर्मविदो ये च ये च लाङ्गूलिका जनाः ।।

सूताः पौरोगवाश्चैव सौविदल्लाश्च लक्ष्मण ।। १९ ।।

गोपा वनचरा ये च नदीतीरविचारणाः ।।

गोसंघैर्महिषीसंघैस्तेऽनुयान्तु यथासुखम् ।। 1.203.२० ।।

श्रेणीमहत्तरा ये च ग्रामघोषमहत्तराः ।।

तथैवाटविका ये च ये च शैलविचारिणः ।। २१ ।।

सौमित्रे सर्व एवैते सुभृताश्च सुपूजिताः ।।

अनुयान्तु कुमारं मे भरतं भ्रातृवत्सलम्।। २२ ।।

इत्येवमुक्तः स तु तान्समस्तानाज्ञापयामास नरेन्द्रवाक्यात् ।।

आमन्त्र्य रामं शिरसा च सर्वे विनिर्ययुस्ते नगरात्प्रहृष्टाः ।।२३।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे आनुयात्रिकवर्णनन्नाम त्र्यधिकद्विशततमोऽध्यायः॥२०३॥

\sect{भरतनिर्याणवर्णनम् --- चतुरधिकद्विशततमोऽध्यायः}

।। मार्कण्डेय उवाच ।।

एतस्मिन्नेव काले तु रामः शुश्राव तन्महत्।।

शङ्खवाद्यरवोन्मिश्रं भरतस्यानुयात्रिकम् ।। १ ।।

राजद्वारमुपागत्य भरतोऽपि महायशाः ।।

पदभ्यां जगाम राजानमवतीर्य तुरङ्गमात्।।२।।

स ददर्श तदा रामं रत्नसिंहासनस्थितम्।।

अनुलिप्तं परार्ध्येन चन्दनेन सुगन्धिना।।३।।

सूक्ष्मं वसानं वसनं सर्वाभरणभूषितम।।

तेजसा भास्कराकारं सौन्दर्येणोडुपोपमम् ।। ४ ।।

क्षमया पृथिवीतुल्यं क्रोधे कालानलोपमम् ।।

बृहस्पतिसमं बुद्ध्या विष्णुतुल्यं पराक्रमे ।।५।।

सत्ये दानेऽप्यनौपम्यं दमे शीले च राघवम् ।।

पुरोहितैरमात्यैश्च युतं प्रकृतिभिस्तथा ।। ६ ।।

दृष्ट्वा तं भरतः श्रीमाञ्जगाम शिरसा महीम् ।।

भरतं युवराजानं रामाय विदितात्मने ।। ७ ।।

न्यवेदयत धर्मात्मा प्रतीहारः सलक्ष्मणम् ।।

उत्थाय कण्ठे जग्राह रामोऽपि भरतं तदा ।। ८ ।।

मूर्ध्नि चैनमुपाघ्राय आदिदेशास्य शासनम् ।।

भरतं तु सुखासीनं रामो वचनमब्रवीत् ।। ९ ।।

गन्धर्वपुत्रांस्तान्हत्वा कर्तव्यं नगरद्वयम् ।।

सिन्धो रुभयपार्श्वे तु पुत्रयोरुभयोः कृते ।। 1.204.१० ।।

अभिषिच्य तदा वत्स पुत्रौ नगरयोस्तयोः ।।

युधाजिति परीधाय क्षिप्रमागन्तुमर्हसि ।।११।।

त्वया विना नरव्याघ्र नाहं जीवितुमुत्सहे ।।

क्षत्रधर्मं पुरस्कृत्य तत्र त्वं प्रेषितो मया ।।१२।।

स त्वं गच्छ महाभाग मा ते कालात्ययो भवेत् ।।

स्वस्त्यस्तु तेन्तरिक्षेभ्यः पार्थिवेभ्यश्च गच्छतः ।। १३ ।।

दिव्येभ्यश्चैव भूतेभ्यः समरे च तथानघ ।। १४ ।।

स्वांस्वां दिशमधिष्ठाय दिक्पाला दीप्ततेजसः ।।

पालयन्तु सदा तुभ्यं दीप्तविग्रहधारिणः ।। १५ ।।

ब्रह्मा विष्णुश्च रुद्रश्च साध्याश्च समरुद्गणाः ।।

आदित्या वसवो रुद्रा अश्विनौ च भिषग्वरौ ।। १६ ।।

भृगवोङ्गिरसश्चैव कालस्यावयवास्तथा ।।

सरितः सागराः शैलाः समुद्राश्च सरांसि च ।। १७ ।।

दैत्यदानवगन्धर्वा पिशाचोरगराक्षसाः ।।

देवपत्न्यस्तथा सर्वा देवमातर एव च ।। १८ ।।

शस्त्राण्यस्त्राणि शास्त्राणि मङ्गलाय भवन्तु ते ।।

विजयं दीर्घमायुश्च भोगांश्चान्यान्दिशन्तु ते ।। १९ ।।

इति स्वस्त्ययनं श्रुत्वा राज्ञा स समुदीरितम् ।।

रामस्य पादौ शिरसा त्वभिवन्द्य धनुर्धरः ।। 1.204.२० ।।

निर्गत्य राजभवनाद्रामाज्ञाकल्पितं जगत ।।

हिमाद्रिकूटसंकाशं चारुदंष्ट्रोज्ज्वलाननम् ।। २१ ।।

मदेन सिञ्चमानं च नृपवेश्माजिरं नृप ।।

समाक्रान्तकटं चापि पानलुब्धशिलीमुखैः ।। २२ ।।

स्तब्धचारुमहाकर्णं मधुपकृपयैव तु ।।

दीर्घाग्रमध्वक्षकृतं कृतशृङ्गावतंसकम् ।। २३ ।।

स्वासनं व्यूढकुम्भं च तथोदग्रं महाबलम् ।।

नक्षत्रमालां शिरसा धारयानं तु काञ्चनीम् ।। २४ ।।

पटुस्वने तथा घण्टे दर्शनीये मनोहरे ।।

कुथं विचित्रं रम्यं च कोविदारं महाध्वजं ।। २५ ।।

वैजयन्त्यः पताकाश्च किङ्किणीजालमालिताः ।।

समारूढं नयविदा महामात्रेण धीमता ।। २६ ।।

वैडूर्यदण्डतीक्ष्णाग्र काञ्चनाङ्कुशधारिणा ।।

जघनस्थेन चान्येन वरतोमरधारिणा ।। २७ ।।

तथा वैजयिकैर्मन्त्रैर्देवज्ञेनाभिमन्त्रितम् ।।

आरुरोह महातेजा जयत्काराभिनन्दिनः ।।२८।।

पूर्णेन्दुमण्डलाकारं रुक्मदण्डं मनोहरम् ।।

छत्रमादाय तं प्रेम्णा चारुरोह स लक्ष्मणः ।। २९ ।।

चामरौ द्वौ समादाय चन्द्ररश्मिसमप्रभौ ।।

आरूढं योषितोर्युग्मं रूपेणाऽप्रतिमं भुवि ।। 1.204.३० ।।

तं समारुह्य नागेन्द्रं मदलेखाभिगामिनम् ।।

जगाम सह गार्ग्येण रथारूढेन यादव ।। ३१ ।।

तमन्वयौ महाभाग चतुरङ्गमहाबलम् ।।

पताकाध्वजसम्बाधं कल्पयन्तं वसुन्धराम् ।। ३२ ।।

श्येनाः काकवहाः कङ्काः पिशाचा यक्षराक्षसाः ।।

ययुः पुरःसरास्तस्य भरतस्य महात्मनः ।। ३३ ।।

गन्धर्वपुत्रमांसानां लुब्धा मांसोपजीविनः ।।

तूर्यघोषेण महता बन्दिनां निःस्वनेन च ।। ३४ ।।

वायुना चानुलोमेन सेव्यमानः सुगन्धिना ।। ।

मङ्गलानां च मुख्यानां दर्शनाद्धृष्टमानसः ।। ३९ ।।

निर्ययौ राजमार्गेण जनसम्बाधशालिना ।।

तेजस्विनां च तेजांसि हृदयानि च योषि ताम् ।। ३६ ।।

आददानो महातेजा नगरात्स विनिर्ययौ ।।

क्रोशमात्रं ततो गत्वा समे देशे च सोदके ।। ३७ ।।

प्रशस्तद्रुमसंकीर्णे शिबिरं प्राङ्निषेवितम् ।।

सेनाध्यक्षैः सुनिपुणैर्विवेश भरतस्तदा ।। ३८ ।।

स प्रविश्य महातेजाः शिबिरं स्वं निवेशनम् ।।

मङ्गलालम्भनं कृत्वा वरासनगतः प्रभुः ।। ३९ ।।

पौरजानपदं सर्वं प्रेषयामास यादव ।।

परिष्वज्य ततः पश्चाल्लक्ष्मणं शुभलक्षणम् ।। 1.204.४० ।।

मूर्ध्नि चैवमुपाघ्राय प्रेषयामास धर्मवित् ।।

प्रायाणकं च श्वोभूते दुन्दुभिस्ताड्यतां मम ।। ४१ ।।

दैशिकाः पुरतो यान्तु ये च वृक्षावरोहकाः ।।

आज्ञाप्य सकलं चैव शिबिरं च तथाविधम् ।। ४२ ।।

अवृक्षेषु तु देशेषु रोपयन्तु द्रुमाञ्जनाः ।।

द्रुमाः कण्टकिनश्चैव ये च मार्गप्ररोधकाः ।। ४३ ।।

छिन्दन्तु गत्वा तानद्य तीक्ष्णैः शीघ्रं परश्वधैः ।।

तोयहीनेषु देशेषु कूपान्कुर्वन्तु मे तथा ।। ४४ ।।

विषमांश्च तथा देशान्समान्कुर्वन्तु मे पथि ।।

तीराणि सरितां चैव कुर्वन्तु पुलिनानि च ।। ४५ ।।

न भवेद्येन संघट्टो जनस्य पथि यास्यतः ।।

पुरः प्रयान्तु सैन्येन विजये रतिवर्धनाः ।। ४६ ।।

नीलश्च नक्रदेवश्च वसुमान्मुनयस्तथा ।।

मध्यप्रयाणे गान्धारो जयनाभो रणोत्कटः ।। ४७ ।।

सुशीलः कामपालश्च यान्तु सैन्येन दंशिताः ।।

जघनं कटकस्याहं पालयानो यथासुखम् ।। ४८ ।।

सैन्येन सह यास्यामि विजयाय नृपस्य तु ।।

पश्यन्तु दैशिकाः स्थानं प्रभूतयवसेन्धनम् ।। ।। ४९ ।।

सोदकं च समं यत्र सेनावासो भवेन्मम ।।

एवमाज्ञाप्य भरतो विजहार यथासुखम् ।। 1.204.५० ।।

सुष्वाप च निशां तत्र घर्मकाले मनोहराम् ।।५१।।

सुप्तस्य सा तत्र रघूद्वहस्य पुण्या ययौ रात्रिरदीनसत्त्वा ।।

सम्पूर्णचन्द्राभरणा प्रतीता ज्येष्ठस्य मासस्य रणोत्सुकस्य ।। ५२।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतनिर्याणवर्णनं नाम चतुरधिकद्विशततमोऽध्यायः॥२०४॥

\sect{प्रयाणवर्णनम् --- पञ्चाधिकद्विशततमोऽध्यायः}

।। मार्कण्डेय उवाच ।। ।।

प्रभातायां तु शर्वर्यां दुन्दुभिः समहन्यत ।।

प्रयाणिको महाराज भरतस्य महास्वनः ।। १ ।।

तस्य शब्देन महता विबुद्धः कटके जनः ।।

अवश्यकरणीयानि कृत्वा राजंस्त्वरान्विताः ।। २ ।।

त्वरिता गमनार्थाय समाहूयेतरेतरम् ।।

पटवेश्मानि रम्याणि सहन्तुमुपचक्रमुः ।। ३ ।।

महान्ति सुमनोज्ञानि वर्तितोर्णाकृतानि च ।।

चक्रुस्तानि च राजेन्द्र सुखवाह्यान्ययत्नतः ।। ४ ।।

ततस्त्वारोपयाञ्चक्रुः करभेषु खरेषु च ।।

गोरथेषु तु मुख्येषु तथा दन्तिषु सत्वराः ।। ५ ।।

भाण्डमुच्चावचं चैव शयनानि मृदूनि च ।।

आसनानि च मुख्यानि भाण्डं यच्च महानसे ।। ६ ।।

पेयं च यवसं चैव शस्त्राणि विविधानि च ।।

कवचानि तुरङ्गाणां शिल्पभाण्डानि यानि च ।। ७ ।।

धनं च विविधं राजन्सर्वोप करणानि च ।।

आरोप्यमाणे भाण्डे तु करभाणां विकृष्यताम् ।। ८ ।।

शुश्रुवे तुमुलः शब्दः खराणां च खरस्वनः ।।

गजानां युज्यमानानां तुरङ्गाणां रथैः सह ।। ९ ।।

वाद्यानां हन्यमानानां शुश्रुवे तुमुलं स्वनम् ।।

नादेन गजघण्टानां बृंहितेन च पार्थिव ।। 1.205.१० ।।

ह्रेषितेन तुरङ्गाणां बभूव तुमुलः स्वनः ।।

प्रायाणिकमुपादाय ताडयन्नेव दुन्दुभिम् ।। ११ ।।

अग्रे प्रयाणमान्येन ययौ दुन्दुभिभिः सह ।।

पण्यानि च समादाय वणिजस्त्वरिता ययुः ।। १२ ।।

ग्रहीतुकामाश्चान्यानि सोदकानि समानि च ।।

स्थानानि वरमुख्यानां ययुश्चाग्रेसरा नराः ।। १३ ।।

महानसिकमुख्यास्तु त्वरिताश्च तथा ययुः ।।

सुखयानासु रम्यासु तथैवाश्वतरीषु च ।। १४ ।।

आरोप्य योषितो जग्मुः प्रत्यूषे मुदिता जनाः ।।

आरूढाश्चापरा नार्यः सवितानाः करेणवः ।।१५।।

कञ्चुकोष्णीषिभिर्गुप्ता गुप्ता वर्षवरैस्तथा ।।

ययुः ससैन्या राजेन्द्र गीतवाद्य पुरस्सराः ।। १६ ।।

दीनान्धकृपणानाथांस्तर्पयन्त्यो धनेन ताः ।।

नरेन्द्रयोषितो राज्ञां दिव्यालङ्गारभूषिताः ।। १७ ।।

तथान्ये बद्धनिस्त्रिंशाः पुरुषाश्च कलापिनः ।।

आदीप्य तृणवेश्मानि जग्मुस्त्वरितमानसाः ।। १८ ।।

भरतोऽपि समारुह्य शिबिकां रत्नभूषिताम् ।।

विनिर्ययौ महातेजा स्तूर्यघोषपुरःसरः ।। १९ ।।

शून्यं च शिबिरस्थानं गृध्रमण्डलसंकुलम् ।।

बहुक्रव्यादसङ्कीर्णं क्षणेन समपद्यत ।। 1.205.२० ।।

गजोष्ट्रगर्दभाश्वानां शरीरावयवैर्युतम्।।

भग्नभाण्डसमाकीर्णं शरीरावयवैर्युतम्।।२१।।

बहुक्रव्यादसङ्कीर्णं करीषोत्करसंयुतम् ।।

खातैर्महानसस्थानैर्दग्धमृत्तिकया युतैः ।। ।।।२२।।

समण्डकर्दमोपेतैर्मक्षिकासहितैर्युतम् ।।

संत्यज्य निर्ययुः सर्वे भरतस्य तु सैनिकाः।।२३।।

प्रयाणे तस्य सैन्यस्य बलीवर्दाञ्छ्रमान्वितान् ।। नागानुत्थापयामासुरुपविष्टान्प्रयत्नतः
।।२४।।

केचिदुष्ट्रपरित्रस्तातान्गार्दभेन निपातितान् ।।

भाण्डमारोपयाञ्चक्रुर्भूय एव नरोत्तमाः ।। २५ ।।

नद्युत्तारेषु महिषान्केचित्सूर्यांशुतापितान् ।।

निषण्णान्सह भारेण ताडयाञ्चक्रिरे जनाः ।। २६ ।। केचिदश्वतरांस्त्रस्तान्नागबृंहितनिस्वनैः
।।

आरूढयोषितो यत्नाज्जगृहुर्नृप रश्मिषु ।। २७ ।।

केचिदश्वैर्गजत्रस्तैराक्षिप्ता भुवि मानवाः ।।

जानुविश्रमणार्थाय वाजिग्रीवकृताङघ्रयः ।। २८ ।।

तुरङ्गांश्च तदोद्भ्रान्तान्स्रस्तचर्माश्च सादिनः ।।

केचिदाक्रम्य वेगेन जगृहुस्तत्र यादव ।। २९ ।।

विशश्रमुस्तथा केचिद्वृक्षच्छायासु मानवाः ।।

केचिच्चोदकतीरेषु चक्रिरे भोजनक्रियाम् ।। 1.205.३० ।। केचित्सन्त्रस्ततुरगसन्निकृष्टसमुत्थितैः
।। द्रुतान्कापिञ्जलैर्यत्नाज्जगृहुस्तांस्तुरङ्गमान् ।। ३१ ।। केचित्कटकसंत्रस्तान्मृगयूथान्प्रधावतः
।।

वेगेनाक्रम्य विशिखैर्जघ्नुर्यदुकुलोद्वह ।। ३२ ।।

केचिच्च यवसं चक्रुः केचिच्चक्रुरथेन्धनम् ।।

तथान्यैर्द्विगुणीभूतं तथा दुन्दुभिनिस्वनम् ।। ३३ ।।

प्रायाणिकं जहुः शीघ्रं श्रमं यदुकुलोद्वह ।।

केचिदापणवीथ्यग्रमहावंशसमुच्छ्रितम् ।।३४ ।।

सपताकं नरा दृष्ट्वा प्राप्ताः स्म इति मेनिरे ।।

चक्रुः केचिच्च च्छन्दांसि सहायानां पुनःपुनः ।।३५ ।।

पुरोगतानां राजेन्द्र स्थानलब्धिचिकीर्षया ।।

केचित्पटकुटीं दृष्ट्वा स्वकीयां त्वरिता ययुः ।। ३६ ।।

वर्तितोर्णाकृतं दृष्ट्वा गृहांश्चान्ये ययुर्द्रुतम् ।।

केषाञ्चित्तत्र वेश्मानि तीर्णानि नृपसत्तम ।। ३७ ।।

कृतानि क्रियमाणानि ददृशुस्तत्र मानवाः ।।

द्रुमैर्विश्राम्यमाणैश्च क्रियमाणैस्तथा कटैः ।। ३८ ।।

गृहैरारोप्यमाणैश्च पटोर्णातृणसंस्कृतैः ।।

शुशुभे तन्महाराज कटकं शुभकर्मणः ।। ३९ ।।

शस्त्रेण संशोधयतां भुवं भूमिपते नृणाम् ।।

राजसाक्रान्तवपुषामप्रकाशं वपुर्बभौ ।। 1.205.४० ।।

पार्श्वस्थतोयसम्पूर्णदृतयश्च तथा जनाः ।।

धावमानाः प्रदृश्यन्ते वर्धिता गृहशोधने ।। ४१ ।।

अभ्युक्षयन्ति चाप्यन्ये तृणवेश्मानि पार्थिव ।।

तप्तानां शीतकामानां दृतिवक्त्रोद्गतैर्जलैः ।। ४२ ।।

अभिश्रयेण धूपेन समन्तादाकुलीकृतम् ।।

बभूव तस्य कटकं नीहारेणैव संयुतम् ।। ४३ ।।

अवरोपितभाण्डानां दान्तानां यदुनन्दन ।।

पृष्ठान्यभ्युक्षयामासुर्गोमयेन जलेन च ।। ४४ ।।

खरोष्ट्रसबलीवर्द चरणार्थे विनिर्गतम् ।। ४५ ।।

ददृशे बहुसाहस्रं कटके भरतस्य तु ।।

रथेभ्यस्तुरगानन्ये विमुच्य हयकोविदाः ।। ४६ ।।

अवरोपितभाण्डानि सान्त्वयाञ्चक्रिरे शनैः ।।

समुत्थाय रजो भौमं तुरङ्गपरिवर्तनैः ।। ४७ ।।

खमारुरोह राजेन्द्र कपोतारुणपाण्डुरम् ।।

स्थापयाञ्चक्रिरे चान्ये जलस्थाने च वाजिनः ।। ४८ ।।

श्रेणी चक्रुस्तथैवान्ये कटच्छायासु पार्थिव ।।

वितानाधस्तथा केचित्स्थापयाञ्चक्रिरे हयान् ।। ४९ ।।

हयेभ्यो यवसं दत्त्वा केचिद्बुभुजिरे जनाः ।।

कटच्छायाश्च नागानां चक्रुश्चान्ये सहस्रशः ।।1.205.५० ।।

वितानानि च मुख्यानि सूर्यतापप्रशान्तये ।।

स्नाताञ्जलाशये नागाँल्लब्धतोयाञ्जनाधिप ।। ५१।। सच्छन्नान्स्वपरीधानकुम्भान्निन्युः
स्वमालयम् ।।

कटकाद्दूरतश्चक्रुरालानं नृपदन्तिनाम्।। ५२।।

आलानानि महाराज महावृक्षेषु मानवाः ।।

आदाय गोपिनस्तत्र कटकाच्च विदूरतः ।। ५३ ।।

गोसङ्घान्महिषीसङ्घांश्चक्रुर्व्यस्तान्यथासुखम् ।।

कटके च तथा निन्युर्गोरसानि नराधिप ।। ५४ ।।

कटकापण्यवीथीं च सर्वपण्यविभूषिताम् ।।

ददृशुः पुरुषास्तत्र अयोध्यामिव चापराम् ।। ५५ ।।

स्थानानि सर्ववैद्यानांसध्वजानि नराधिप।।

सागदानि च दृश्यन्ते कटके भरतस्य तु।।५६।।

सेनाध्यक्षेण वीरेण विजयेन महात्मना।।

कृतं शास्त्रानुसारेण स्कन्धावारनिवेशनम् ।। ५७ ।।

विवेश भरतः श्रीमांश्चतुरङ्गबलान्वितः ।।

अन्वीयमानो वीराभ्यां पुत्राभ्यां यदुनन्दन ।। ५८ ।।

पुष्करेण च वीरेण तक्षेण सुमहात्मना ।।

बलमुख्यैस्तथैवान्यैः सूतमागधबन्दिभिः ।। ५९ ।।

शङ्खवादित्रशब्देन पटहानां स्वनेन च ।।

भरतस्य गृहद्वारतोरणान्तिकमागताः ।। 1.205.६०।।

बभूबुर्बलमुख्यास्ते दिक्षु ये यदुनन्दन ।।

सन्त्यज्य मध्यमां वीथीं प्रवेशाय महामनाः ।। ६१ ।।

बन्दिभिः ख्याप्यमानांस्तान्नामकर्मावदानतः ।।

शिरःकम्पेन भरतः प्रैरयत्स्वान्निवेशनान् ।। ६२ ।।

बलमुख्यान्विवेशाथ स्वगृहं सर्वऋद्धिमत् ।।

द्वियोजनाध्वना श्रान्ता भरतस्य तु सैनिकाः ।। ६३ ।। विविशुर्भवनान्स्वान्स्वान्भेजिरे
शयनानि च ।।

प्रविश्य वेश्मप्रवरं भरतोऽपि यथासुखम् ।।। ।। ६४ ।।

विजहार महाराज देवराजसमद्युतिः ।।

क्रमेणानेन धर्मात्मा भूमिपाल दिनेदिने ।।

आससाद व्रजन्नेव गङ्गां त्रिपथगां नदीम् ।। ६५ ।।
सुराङ्गनापीनपयोधरस्थसच्चन्दनक्षालनलब्धलक्ष्मीम् ।।
ग्रीष्मार्कतापाद्विगलत्तुषारविवृद्धशीतोदपटोत्तरीयाम् ।। ६६ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे प्रयाणवर्णनो नाम पञ्चाधिकद्विशततमोऽध्यायः॥२०५॥

\sect{गङ्गावतरण वर्णनम् --- षडुत्तरद्विशततमोऽध्यायः}

।। मार्कण्डेय उवाच ।। ।।

निवेशमकरोद्राजन् गङ्गातीरे स राघवः ।।

भरतस्य तदा चक्रुर्गङ्गायां जलमण्डपान् ।। १ ।।

तथैव बलमुख्यानां प्राधान्येन नराधिप ।।

सैनिकश्च जनस्तस्य प्राप्य तां सुरनिम्नगाम् ।। २ ।।

साफल्यं जन्मनो मेने तत्याज च तथा क्लमम् ।।

सस्नौ पपौ पयः कामं हर्षेण महता युतः ।। ३ ।।।

स्नापयाञ्चक्रिरे तत्र तुरगांस्तुरगप्रियाः ।।

कुञ्जरान्स्नापयमासुर्महामात्रास्तथैव च ।। ४ ।।

मज्जद्भिर्बहुसाहस्रैः कुञ्जरैर्जाह्नवी नदी ।।

किरातविषयैः सैव विरराज यथोपलैः ।। ५ ।।

समुत्थितमहामात्रान्दृष्ट्वाभ्युक्षणछद्मना ।।

चिक्रीडुर्दृतिभिः केचिद्विविशुर्बाहुभिस्तथा ।। ६ ।।

गङ्गामासाद्य संहृष्टा भरतस्य तु सैनिकाः ।।

भरतोऽपि तथा स्नातः कृतदैवतपूजनः ।।७।।

श्राद्धं चक्रे महातेजा ददौ दानं तथैव च ।।

दत्त्वा तत्र महादानानाज्ञापयति यादव ।।८।।

शिल्पिनो मम कुर्वन्तु कूटागारान्मनोरमान् ।।

रात्रौ दीपनिवेशार्थं शतशोऽथ सहस्रशः ।।९।।

आनीयन्तां तथा नावः सैन्यस्य तरणाय मे ।।

क्रियन्तां चर्मनावश्च प्लवाश्च शतशस्तथा ।।1.206.१०।।

उत्तरं पारमासाद्य निवेशः क्रियतां तथा ।।

परं पारं जना यान्तु उदयास्तमयान्तरे ।।११।।

एवमाज्ञाय भरतो विजहार यथासुखम् ।।

प्रसारितकरो राजन्सर्वत्रैव दिवाकरः ।। १२ ।।

ययावदर्शनं तत्र भरतस्यैव लज्जया ।।

पद्मपत्रदलाग्राभा प्रतीची चाभवत्क्षणात् ।।१३।।

आदित्येस्तमनुप्राप्ते सन्ध्यारागानुरञ्जिता ।।

ततस्तु तमसा व्याप्ते न प्राज्ञायत किञ्चन ।। १४ ।।

भरताज्ञाकृतान्पूर्वं कूटागारान्सदीपकान् ।।

ध्वजमालापरिक्षिप्तांश्चिक्षिपुर्जाह्नवीजले ।।१५।।

सैनिकैश्च तथा मुख्यैर्भरतस्य पृथक्पृथक् ।

गङ्गाम्भसि परिक्षिप्ता दीपवृक्षाः सहस्रशः ।।१६।।

सा दीपमालिनी गङ्गा तीरद्योतितविग्रही ।।

जहास फेनहासेन जिह्वेव गगनप्रिया ।। १७ ।।

जलान्तरागतै र्दीपैर्दीपवृक्षैर्मनोहरैः ।।

तथा कल्लोलसंक्रान्तैर्गङ्गा दीप्तेव लक्ष्यते ।। १८ ।।

एवं हि क्रीडतां तत्र गङ्गातीरे तथा नृणाम् ।।

रात्रावेवाञ्जसा जग्मुर्नावो बहुविधा नृप ।। १९ ।।

शशाङ्कराजहंसेन दृष्ट्वा खसरसीं जनाः ।।

आक्रम्यमाणा सुषुपुर्निशीथे निद्रयान्विताः ।। 1.206.२० ।।

शशाङ्कोदयसंसुप्तबलं पद्मवनोपमम् ।।

निबोधयामास तथा दिवाकरकरोत्करम् ।। २१ ।।

चकृषुस्ते तदा नावः कर्णधारा यथा स्वकाः ।।

बलं च सकलं पारं तारया ञ्चक्रिरे तदा ।। २२ ।।

नावस्तां किङ्किणीजालैः पताकाभिश्च राजिता ।।

निन्युर्बलं परं पारं कर्णधारस्फिगाहताः ।। २३ ।।

भाण्डैः पूर्णास्तथा काश्चित्काश्चित्पूर्णा जनेन च ।।

तुरङ्गमैस्तथा पूर्णा गोखरोष्ट्रैस्तथा पराः ।। २४ ।।

काश्चित्सकुञ्जरा नावो ययुः पारं तदा परम् ।।

तथा पद्मदलाक्षीणां स्त्रीणां नावश्च पूरिताः ।। २५ ।।

विमानाभाः प्रदृश्यन्ते गङ्गाम्भसि नरेश्वर ।।

कर्णधारवरोपेता दण्डिभिः पुरुषैर्वृताः ।। २६ ।।

लोकसन्तारणार्थाय भूयो जग्मुस्तथा पराः ।।

चर्मनौभिस्तथा केचित्प्लवैः केचित्सुयन्त्रितैः ।। २७ ।।

जग्मुरादाय भाण्डानि दृतिभिश्च तथा क्वचित् ।।

नरैर्दृतिसमारूढैः कृष्यमाणास्तुरङ्गमाः ।। २८ ।।

जग्मुः केचित्परं पारं बाहुभिर्मनुजेश्वर ।।

जग्मुरन्ये परं पारं संगृहीताश्च रश्मिभिः ।। ।। २९ ।।

नौस्थैरेव परैः शीघ्रं तुरगा नृपबाहुभिः ।।

महिषीणां च सङ्घानि गवां च यदुनन्दन ।। 1.206.३० ।।

जग्मुर्गोपालकैः सार्धं परं पारं च बाहुभिः ।।

उष्ट्रगर्दभसंघानि तार्यमाणानि बाहुभिः ।। ३१ ।।

भूयोभूयो न्यवर्तन्त तत्र रावो महानभूत् ।।

तीर्णस्य तार्यमाणस्य नरस्य यदुसत्तम ।। ३२ ।।

आसीत्कोलाहलो घोरस्तीरयोरुभयोरपि ।।

भरतोऽपि महातेजाः स्नातो हुतहुताशनः ।। ३३ ।।

मत्स्यरूपधरं विष्णुं पटे सम्पूज्य यादव ।।

स्वस्तिवाच्यांस्ततो विप्रान्गोभिर्वस्त्रैर्धनेन च ।। ३४ ।।

सम्पूज्य जाह्नवीं देवीं गन्धमाल्यानुलेपनैः ।।

सम्पूजयामास तदा भूय एव द्विजोत्तमान्।। ३५ ।।

गोभिरश्वैस्तथा निष्कैर्वस्त्रैर्गन्धैस्तथैव च ।।

आरुरोह तदा नावं पाण्डुकम्बलसंवृताम् ।।३६।।

किङ्किणीजालविततां पताकाध्वजमालिनीम् ।।

भरते तु समारूढे कर्णधारस्फिगाहता ।। ३७ ।।

जगाम सा परं पारं नौर्विमानोपमा नृप ।।

सम्प्राप्य स परं पारं सम्पूर्णकटकस्तदा ।।

उवास राजंस्तत्रैव दिवि देवेश्वरो यथा ।। ३८ ।।

देवीं महादेवजटातटस्थां शशाङ्कसंसर्गविवृद्ध शीताम् ।।

उत्तीर्य राजा भरतः स चैनां निन्ये क्षयं शक्रसमप्रभावः ।। ३९ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे गङ्गावतरण वर्णनो नाम षडुत्तरद्विशततमोऽध्यायः॥२०६॥

\sect{राजगृहगमनो --- सप्तोत्तरद्विशततमोऽध्यायः}

।। मार्कण्डेय उवाच ।।

भरते तु समुत्तीर्णे गङ्गां गगनमेखलाम् ।।

विवेश कटकं तस्य तमन्यः कौरवो नृप ।। १ ।।

बलेन चतुरङ्गेण समुद्राभेन संयुतः ।।

ईश्वरश्च किरातानां दमनो नाम पार्थिवः ।। २ ।।

गन्धिनां बहुसाहस्रैर्बलैर्युक्तो व्यदृश्यत ।।

यथार्हं पूजयित्वा तं भरतो धर्मवत्सलः ।। ३।।

आससादार्कतनयां यमुनां पापनाशिनीम् ।।

यमस्य भगिनीं पुण्यां नीलमालां मनोहराम् ।। ४ ।।

यत्र क्वचन नद्यां हि कृत्वा श्राद्धन्नराधिप ।।

अक्षयं फलमाप्नोति नाकपृष्ठे च मोदते।।५।।

यत्र कृष्णचतुर्दश्यां स्नातः सम्पूज्य भानुजाम् ।।

मुच्यते पातकैः सर्वैर्नाकलोकं स गच्छति ।। ६ ।।

अनर्काभ्युदिते काले माघकृष्णचतुर्दशीम् ।।

यस्यां स्नातस्तु सम्पूज्य धर्मराजं तिलांभसा ।। ७ ।।

न दुर्गतिमवाप्नोति कुलं चैव समुद्धरेत् ।।

यत्र क्वचन नद्यां हि माघकृष्णचतुर्दशीम् ।। ८ ।।

नादेयाम्भसि सर्वस्मिन्स्नातः पापैर्विमुच्यते ।।

यमुना तु विशेषेण यमस्य भगिनीति सा ।। ९ ।।

स्नातश्च यामुने तोये सन्तर्प्य पितृदेवताः ।।

न दुर्गतिमवाप्नोति नाकलोकं च गच्छति ।। 1.207.१० ।।

तां समासाद्य यमुनां यथा गङ्गाजलं तथा ।।

विहृत्य भरतस्तद्वदुत्ततार महानदीम् ।। ११ ।।

समुत्तीर्णस्य यमुनां भरतस्य महात्मनः ।।

विवेश कटकं राजा मत्स्यानां सुरथस्तदा ।। १२ ।।

गोरसेनश्च साल्वानां शिबीनां च प्रभद्रकः ।।

स तैर्नृपतिभिः सार्धं कुरुक्षेत्रमुपाययौ ।। १३ ।।

यदर्थमेषा चरति लोके गाथा पुरातनी ।।

पांसवोऽपि कुरुक्षेत्रे वायुना सममीरिताः ।। १४ ।।

अपि दुष्कृतकर्माणो नयन्ति परमां गतिम् ।।

समन्तपञ्चके पुण्ये ये मृता मनुजेश्वर ।। १५ ।।

ते सर्वे नाकमासाद्य राजन्ते दिवि देववत् ।।

सन्नीतिर्यत्र राजेन्द्र तीर्थं त्रैलोक्यविश्रुतम् ।। १६ ।।

तीर्थसन्नयनादेव सन्नीतिरिति विश्रुतम् ।।

पृथिव्यां यानि तीर्थानि आसमुद्रसरांसि च ।। १७ ।।

मासान्ते सततं तत्र नित्यमायान्ति यादव ।।

तत्र श्राद्धं तु यः कुर्याद्राहुग्रस्ते दिवाकरे ।। १८ ।।

अश्वमेधशतस्याग्रं फलं विन्दति मानवः ।।

भरतस्तु समासाद्य तत्रोवास सुखी तदा ।।१९।।

पप्रच्छ ब्राह्मणांस्तत्र तीर्थसन्नीतिकारणम् ।।

पृष्टस्तु भरतेनाथ ब्राह्मणस्तु घटोदरः ।। 1.207.२० ।।

उवाच भरतं तत्र कथां पापप्रणाशिनीम् ।।

घटोदर उवाच ।।

शक्रे वृत्रवधाक्रान्ते त्रैलोक्ये दैत्यसाद्गते ।। २१ ।।

सब्रह्मकाः सुराः सर्वे विष्णुं शरणमाययुः ।।

तानुवाच हरिर्देवश्च्यवनस्यात्मसम्भवः ।। २२ ।।

भार्गवो ब्राह्मणः श्रीमान्दधीच इति विश्रुतः ।।

अस्थिभिः क्रियतां तस्य देवेन्द्रस्य वरायुधम् ।। २३ ।।

प्रविश्य देवांस्तत्राहं हन्ता वृत्रमसंशयम् ।।

एवमुक्ताः सुराः सर्वे दधीचस्याश्रमं ययुः ।। २४ ।।

ददृशुश्च महाभागं दधीचं तपसां निधिम् ।।

पूजयित्वा महाभागं तमूचुः संहताः सुरा. ।। २५ ।।

त्वदस्थिभिः करिष्यामो वज्रं दैत्यनिबर्हणम् ।।

अन्यानि च तथास्त्राणि सुरकार्यार्थसिद्धये ।। २६ ।।

तत्र त्वं देवकार्यार्थं संन्यासं द्विज रोचय ।।

एवमुक्तो दधीचस्तु प्रत्युवाच स तान्सुरान् ।। २७ ।।

तीर्थयात्रा प्रतिज्ञाता सर्वतीर्थेषु वै मया ।।

तां तु कृत्वा करिष्यामि देहन्यासं सुरोत्तमाः ।। २८ ।।

देवा ऊचुः ।।

शक्तस्त्वं सर्वतीर्थानामाह्वाने द्विजपुङ्गव ।।

इहाद्यैव समायान्तु सर्वतीर्थानि तेऽनघ ।। २९ ।।

तेजसा च त्वदीयेन तथास्माकं च भार्गव ।।

घटोदर उवाच ।।

एवमुक्तः सुरैः सर्वैस्तीर्थानि सरितस्तथा ।। 1.207.३० ।।

सरांसि च समुद्राश्च तत्राजग्मुर्नराधिप ।।

काम्येन महता राजन्योगेन परमेण च ।। ३१ ।।

ज्ञात्वा च तेषां सान्निध्यं तत्र स्नातो द्विजोत्तमः ।।

तर्पणं च तथा कृत्वा सुराणां पितृभिः सह ।। ३२ ।।

उवाच देवांस्तत्रस्थानिदं वचनमर्थवत् ।।

दधीच उवाच ।।

अद्य प्रभृति मासान्ते भवद्भिः सततं सुराः ।। ३३ ।।

सान्निध्यमिह कर्तव्यं तीर्थैश्चैव यथागतैः ।।

घटोदर उवाच ।।

एवमुक्तैस्तथेत्युक्तो देवैस्तीर्थैश्च स त्वथ ।। ३४ ।।

त्यक्त्वा देहं दिवं यातो दधीचः स्वेन तेजसा ।।

विश्वकर्मा च तस्यास्थ्नां भागैर्वज्रमथा करोत् ।। ३५ ।।

आयुधानि च देवानां तथैव च पृथक्पृथक् ।।

तेन वज्रेण महता वृत्रं हत्वा महासुरम् ।। ३६ ।।

जघान दैत्यमुख्यानां नवतिर्नवतिस्तथा ।।

ततः प्रभृति मासान्ते नित्यमेव रघूद्वह ।। ३७ ।।

सान्निध्यमिह तीर्थानां देवतानां च कल्पितम् ।।

मार्कण्डेय उवाच ।।

एतच्छ्रुत्वा महातेजा दत्त्वा दानानि राघवः ।। ३८ ।।

ययौ सैन्येन महता भरतोऽमरकण्टकम् ।।

तत्र विष्णुपदं प्राप्य पूजयित्वा च राघवः ।।३९।।

आससाद नदीं गौरीं पुण्यां पापभयापहाम् ।।

विश्वामित्राज्ञया रक्षः प्रविवेश पुरा नृपम् ।। 1.207.४० ।।

कशाहतेन मार्गस्थं शप्तं भूपाल शक्तिना ।।

सौदासं स प्रविष्टस्तु भक्षयामास शक्तिनम् ।। ४१ ।।

ततः पुत्रशतं राजन्वसिष्ठस्यैव सत्वरः ।।

हृते पुत्रशते दुखाद्वसिष्ठो भगवानृषिः ।। ४२ ।।

विवेश निम्नगां गौरीं प्राणत्यागचिकीर्षया ।।

विप्रस्य भूप यातस्य विद्रुता सा तदाभवत् ।। ४३ ।।

ततः प्रभृति लोकेऽस्मिञ्छतद्रुरिति शब्दिता ।। शतद्रु

सर्वपापप्रशमनी सर्वकल्याणकारिणी।।४४।।

स्नातानां च तथा राजन्दशधेनुफलप्रदा ।।

तां समासाद्य तत्रापि दत्त्वा दानं स राघवः।।४५।।

उत्तीर्य तां ययौ तत्र सा चान्त्या यत्र निम्नगा ।।

यस्यां स्नात्वा विमुच्यन्ते सर्वपापभयैर्नराः ।।४६।।

यस्यां स्नानादवाप्नोति दशगोदानजं फलम् ।।

आषाढे च तथा कृत्वा गोसहस्रफलं लभेत् ।। ४७ ।।

गौरीतोयाद्विनिर्मुक्तो वसिष्ठो भगवानृषिः ।।

पाशबन्धभरैर्यस्यां पपात सहसा नृप ।।४८।।

विपाशश्च तथा देव्या कृत्वा तीरे विसर्जितः ।। विपाशा

शक्तिपुत्रं ततो दृष्ट्वा वसिष्ठोऽपि पराशरम् ।। ४९ ।।

अस्ति सन्तानमित्युक्त्वा मरणाद्विनिवर्तत ।।

सा चान्त्या च तथा लोके विपाशेत्यभिधीयते ।। 1.207.५० ।।

विपाशां च समुत्तीर्णे भरते धर्मवत्सले ।।

विवेश कटकं तस्य कुणिदेशो महोदयः ।। ५१ ।।

त्रैगर्तो वसुधानश्च कुलूताधिपतिर्जयः ।।

दाशेरकस्तथा राजा गोवाशन इति श्रुतः ।। ५२ ।।

इरावतीं शीघ्रगमां भरतोऽपि तदा ययौ ।।

दशधेनुफलं यत्र स्नात एव समश्नुते ।। ५३ ।।

षष्टितीर्थसहस्राणि वहत्येका इरावती ।।

अष्टम्यां तु विशेषेण यत्र युज्येत रेवती ।। ५४ ।।

तत्र दत्त्वा बहुविधं दानं रघुकुलोद्वहः ।।

उत्तीर्य तां ययौ शीघ्रं देविकां पापनाशिनीम् ।। ५९ ।।

दृष्टमात्रैव या देवी सर्वकल्मषनाशिनी ।।

शरीरबहुला सा तु हरस्य दयिता उमा ।। ५६ ।।

तत्रापि दत्त्वा दानानि पूजयामास शङ्करम् ।।

भरते चाथ तत्रस्थे विविशुः पञ्च पार्थिवाः ।। ५७ ।।

पार्वतीया महाराज पदातिगणसङ्कुलाः ।।

कुमारः श्रेणिमाञ्छूरो बलबन्धुः सुयोधनः ।। ५८ ।।

मद्रराजोंऽशुमांश्चैव तथैव च महाबलः ।।

पूजितो मद्रराजेन शाकलेन नरोत्तमः ।। ५९ ।।

त्रिरात्रमुषितः श्रीमांश्चन्द्रभागां नदीं ययौ ।।

चन्द्रांशुशीतलजलां सर्वपापप्रणाशिनीम् ।। 1.207.६० ।।

बहुतीर्थसमायुक्तां स्नानात्सर्वप्रदां नृणाम् ।। ।

विशेषेण महाराज माघपुष्यत्रयोदशीम् ।। ६१ ।।

भरते तां समुत्तीर्णे विवेश कटकं ततः ।।

एतच्छ्रुतञ्जयः श्रीमानभिचारः कृतञ्जयः ।। ६२ ।। ।

काश्मीरकश्च धर्मात्मा सुबाहुरिति विश्रुतः ।।

आससाद स तैः सार्द्धं वितस्तां तु महानदीम् ।।६३।।

स्वर्गलोकप्रदां स्नाने सर्वकल्मषनाशिनीम् ।।

प्रोष्ठपादस्य मासस्य शुक्लपक्षत्रयोदशीम् ।। ६४ ।।

विशेषेण महाराज पुण्यां परमपावनीम् ।।

भरतस्तां समुत्तीर्य सुदामां चैव निम्नगाम् ।। ६५ ।।

आससाद महातेजाः कैकेयान्यदुनन्दन ।।

बलेन चतुरङ्गेण युधाजित्कैकयाधिपः ।। ६६ ।।

निर्ययौ भरतं प्राप्तं श्रुत्वा भरतमातुलः ।।

नागराश्च तथा मुख्या राजगृहनिवासिनः ।। ६७ ।।

ब्राह्मणाः क्षत्त्रिया वैश्या ये च वर्णवरा जनाः ।।

यानैरुच्चावचैः सर्वै नगरात्तु विनिर्गताः ।। ६८ ।।

वादित्रान्पुरतः कृत्वा गणिकाश्च विनिर्गताः ।।

प्रतिग्रहनिमित्तं तु राघवस्य महात्मनः ।। ६९ ।।

भरतोऽपि महातेजाः स समेत्य युधाजिता ।।

अभ्यधावत तत्प्रीत्या मातुलं कैकयाधिपम् ।।1.207.७०।।

कण्ठे गृहीत्वा भरतं मूर्ध्न्युपाघ्राय चासकृत् ।।

भरतोऽपि समादाय राजगेहमुपागमत्।।७१।। ।।

समे मनोरमे देशे प्रभूतयवसेन्धने ।।

शिबिरं भरतश्चक्रे नगरस्याविदूरतः ।। ७२ ।।

पृथक्पृथक्तदा चक्रुः स्कन्दावारनिवेशनम् ।।

मनःप्रियेषु देशेषु नानादेश्या नराधिपाः ।। ७३ ।।

कृत्वा निवेशान्मनुजेश्वराणामादिश्य भोगान्सकलान्स तेषाम् ।।

विवेश नागेन स मातुलस्य पुरं प्रहृष्टो रघुवंशचन्द्रः ।। ७४ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे राजगृहगमनो नाम सप्तोत्तरद्विशततमोऽध्यायः॥२०७॥

\sect{भरतस्य राजगृहप्रवेशवर्णनम् --- अष्टोत्तरद्विशततमोऽध्यायः}

मार्कण्डेय उवाच ।।

ततः स्वल्पपरीवारो भरतो धर्मवत्सलः ।।

अभ्यधाय ततः प्रीत्या मातुलः केकयाधिपः ।। १ ।।

कण्ठे गृहीत्वा भरतं मूर्ध्न्युपाघ्राय चासकृत् ।।

भरतोऽपि समादाय राजन् गृहमुपागतम्।।२ ।।

प्रविवेश पुरं हृष्टो मातुलस्य युधाजितः ।।

पताकाध्वजसंबाधं सिक्तं चन्दनवारिणा ।।३ ।।

धूपेनाऽगुरुसाराणां समन्तादाकुलीकृतम् ।।

कृतोपहारं सर्वत्र कुसुमैः पञ्चवर्णकैः ।। ४ ।।

सर्वपण्यविसंयुक्तं समालंकृतबालकम् ।।

खमुल्लिखद्भिः प्रासादैः श्वेतमेघगणैर्युतम् ।।५ ।।

विन्यस्तबलिपूजञ्च देवतायतनेषु च ।।

महावादित्रघोषेण समन्तात्कृतनिःस्वनम् ।।६।।

पौरैर्दिदृश्रुभिः सवैर्राकीर्णापणवीथिकम् ।।

राजमार्गे महाराज पिण्डीकृतमहाजनम् ।।७।।)

राजमार्गादपाकृष्टशून्यसर्वनिवेशनम् ।।

योषिद्वृन्दसमाक्रान्त राजमार्गमहागृहम् ।। ८ ।।

प्रविवेश पुरं श्रीमान्भरतो नागधूर्गतः ।।

तस्य कामाभवपुषः प्रवेशे भरतस्य तुं ।। ९ ।।

गृहकार्याणि संत्यज्य ययुर्नार्यो गवाक्षकान् ।।

काश्चिदर्धानुलिप्तांग्यः काश्चिदेकाञ्जितेक्षणाः ।। 1.208.१० ।।

केशैः संयमितैकार्धैः काश्चिदर्धनिवेशितैः ।।

एकस्मिंश्चरणे काश्चिद्गृहीत्वा काष्ठपादुकाः ।।११।।

त्वरिताशा ययुर्नार्यो द्वितीये चर्मपादुकाः ।।

तथा पराः समाक्षिप्य पूर्वाक्रान्तगवाक्षकाः ।।१२।।

व्रजन्तीषु तथान्यासु काश्चिन्नार्यो गवाक्षकात् ।।

वेगवत्यो ययुः शीघ्रं संत्यक्त्वा चर्मपादुकाः ।। १३ ।।

नार्यः स्ववदनैश्चक्रुः सुवक्त्राँस्तान्गवाक्षकान् ।।

अर्धप्रविष्टसत्कम्बुपाणिवारिजकुड्मलाः ।। १४ ।।

द्वितीयपाणिसंदर्शसमाक्रान्तैर्ययुः करैः ।।

नीवीबन्धनविश्लेषसमाकुलितचेतनाः ।। १५ ।।

ययुरेवापरास्तत्र पाणिसंश्लिष्टनीवयः ।।

कुसुमप्रकरं काश्चिदूहमानाः शिरोगतैः ।। १६ ।।

ययुरेवांशुकैदीर्घैस्त्वरमाणा गवाक्षकान् ।।

सितासितेन रामाणां रमणीयेन राघवः ।। १७ ।।

ययौ दृष्टिनिपातेन रज्यमान इवांशुमान् ।।

स चकर्ष तदा तासां पतितैर्नेत्ररश्मिभिः ।।१८ ।।

हृदयान्निगृहीत्वेव गच्छमानः स राघवः ।।

स तु दृग्विषये यासां यासां तस्मात्परागतः।।१९।।

न ता बुबुधिरे काञ्चित्क्रियां चित्रगता इव ।।

भरते दूरयातेऽपि निश्चेष्टाः काश्चिदेव ताः ।। 1.208.२० ।।

आकृष्टास्ता ययुः क्षोणीं प्रेर्यमाणैः सखीजनैः ।।

प्रद्युम्नांशसमुत्पन्नः प्रद्युम्नसमदर्शनः ।। २१ ।।

आदाय तासां चेतांसि ययौ गजगृहं द्रुतम् ।।

तस्मिन्राजगृहे राजन्राघवो राजमन्दिरम् ।। २२ ।।

आससाद महातेजाः कैलासमिव चापरम् ।।

प्रविश्य स गृहं मुख्यं प्रेषयामास भूभुजम् ।। २३ ।।

पानभोजनवासांसि सैनिकानां च यादव ।।

उवास स सुखं तत्र पूजितश्च युधाजिता ।।

जगाम चास्तं सविता जपापुष्पोत्करप्रभः ।। २४ ।।

जाम्बूनदे रत्नसहस्रचित्रे स राजपुत्रः शयने विचित्रे ।।

सुष्वाप रात्रौ भवने विचित्रे निदाघरात्रिं पवने विचित्रे ।। २५ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतस्य राजगृहप्रवेशवर्णनो नामाष्टोत्तरद्विशततमोऽध्यायः॥२०८॥

\sect{युद्धप्रसङ्गवर्णनम् --- नवोत्तरद्विशततमोऽध्यायः}

मार्कण्डेय उवाच ।।

तस्मिन्रात्र्यवसाने तु भूमिपानां पृथक्पृथक् ।।

कटकेष्वभ्यहन्यन्त संज्ञातूर्याणि यादव ।। १ ।।।

बहूनां बलमुख्यानां नानालिङ्गानि भागशः ।।

तेषां कोलाहलः शब्दो बभूव गगनङ्गमः ।। २ ।।

विविशुर्भरतस्यापि ततः प्राबोधिका जनाः।।

वेणिका गायना मुख्या वंशवाद्यविदश्च ये ।। ३ ।।

मार्दङ्गिका पाणविकाः शङ्खवादनकाश्च ये ।।

रक्तकण्ठाः सुमधुरा ये च मङ्गलपाठकाः ।। ४ ।।

सूतमागधमुख्याश्च बन्दिनश्च नराधिप ।।

तुष्टुवुर्भरतं वीरं सुखसुप्तं महामतिम् ।। ५ ।।

सुप्रभातं समुत्तिष्ठ प्रभाता रजनी शुभा ।।

दिक्प्राची रघुशार्दूल वर्ततेऽरुणरञ्जिता ।। ६ ।।

नूनमस्यां हि वेलायां मातलिस्त्रिदशाधिपम् ।।

विबोधयति राजेन्द्र सुखाय जगतां विभुम् ।। ७ ।।

त्वयि सुप्ते जगत्सुप्तं विबुद्धे च सुखान्वितम् ।।

तस्मादुत्तिष्ठ लोकानां शिवाय रघुनन्दन ।। ८ ।।

त्वं हि सर्वगुणारामो यथा रामो महीपतिः ।।

गुणैः शशाङ्करश्म्याभैस्त्वया वै रञ्जितं जगत् ।।९।।

अत्याश्चर्यं महाबाहो यशसा सुसितेन ते ।।

मुखान्यरातिवृन्दानां क्रियन्ते मलिनानि यत् ।।1.209.१०।।

कृपाणधारापानीयं दृष्ट्वाऽरातिगणस्तव ।।

तृष्णयैव भवत्याशु रञ्जितानिलयो भयात् ।। ११ ।।

अक्षोभ्यश्चातिगम्भीरो भवान्रत्नाकरस्तथा ।।।।।

अग्राह्यत्वात्समुद्रेण न समः प्रतिभाति नः ।।१२।।

सौम्यः कलावाँल्लक्ष्मीवान्नयनानन्दकारकः ।।

(दोषाकरेण क्षयिणा नौपम्यं ते नराधिप) ।।१३।।

बाहुभोज्यातिविस्तीर्णा सर्वाश्रयवती दृढा ।।

नौपम्यं याति ते सम्यक् क्षोणी विन्ध्येन कम्पिना ।। १४ ।।

यत्तेऽस्ति तदवश्यं त्वं ददासि रिपुसूदन।।

अविद्यमाना भीर्दत्ता भवतारिगणे कुतः ।।१५ ।।

निमेषमपि यो दृष्टस्त्वयापाङ्गनिरीक्षणैः ।।

समग्रदृष्ट्या य दृष्टो नित्यमेवेक्षणैः श्रियः । ।। १६ ।।

क्षुरपर्यन्तधारेण चक्रेणारिगणस्य ते ।।

शिरांस्यपहरत्याजौ देवदेवो जनार्दनः ।। १७ ।।

कपालमाली खट्वाङ्गी शशाङ्ककृतभूषणः ।।।

वामार्धदयिताकारः शङ्करः शं करोतु ते ।।१८।।

पद्मासनः पद्मजन्मा सर्वलोकपितामहः ।।

ऋद्धिं मेधां धृतिं लक्ष्मीं बलं च विदधातु ते ।। १९।।

नभश्चरोऽम्बुजो देवो दिग्वधूकरपूरकः ।।

ब्रह्माण्डमण्डपे दीपः सुप्रभातं करोतु ते ।। 1.209.२० ।।

केशयक्षेशदेवेशप्रेतेश्वरनिशाचराः ।।

सर्वदेवगणैः सार्धं सुप्रभातं दिशन्तु ते ।। २१ ।।

ऋषयः सरितः शैलाः सागराश्च दिशो दश ।।

कालस्यावयवाश्चैव सुप्रभातं दिशन्तु ते ।। २२ ।।

इति शृण्वन्गिरं पुण्यामेषां मङ्गलवादिनाम् ।।

महापुण्याहघोषेण तत्याज शयनं तदा ।।२३।।

आयव्ययं स शुश्राव लेखकैर्गणकैः सह ।।

वेगोत्सर्गं ततः कृत्वा ययौ स्नानगृहं शुभम् ।। २४ ।।

स्नानारम्भं ततश्चक्रे दन्तधावनपूर्वकम् ।।

उत्सादितः कषायेण बलवद्भिर्नरैस्तदा ।। २५ ।।

सुखं भद्रासनासीनः सूक्ष्माम्बरधरः प्रभुः ।।

सस्नौ स विविधैस्तोयैर्नदीसागरजैः शुभैः ।। २६ ।।

कुम्भैः सुवर्णमाहेयैस्ताम्रै रौप्यमयैस्तथा ।।

शताधिकैर्महाराज सर्वौषधि समन्वितैः ।। २७ ।।

क्षीरप्रवाहसंयुक्तैर्माल्यकण्ठैः सुपूजितैः ।।

आवर्जितैर्महीपाल सुस्नातालङ्कृतैर्नरैः ।। २८ ।।

चन्दनस्रावसम्पूर्णैर्द्विजमन्त्रानुमन्त्रितैः ।।

बभार वसनं चारु स्नानतोयौघसङ्कुलम् ।। २९ ।।

शशाङ्कमण्डलं पूर्णं तन्वभ्रैरिव संवृतम् ।।

वाद्यपुण्याहघोषेण तथा गीतस्वनेन च ।। 1.209.३० ।।

स्नात्वोपस्पृश्य विधिवत्पूर्वां सन्ध्यां समाहितः ।।

ददर्श वदनं चारु दर्पणे चाथ सर्पिषि ।। ३१ ।।

स सुवर्णे महाराज दैवज्ञेनाभिमन्त्रिते ।।

दिनेशं तिथिनक्षत्रं ततः शुश्राव राघवः ।। ३२ ।।

सांवत्सरमुखोद्गीर्णं कलिदुःस्वप्ननाशनम् ।।

चकाराभ्यर्चनं चाथ देवदेवस्य चक्रिणः ।। ३३ ।। गन्धमाल्यनमस्कारधूपूदीपान्नसम्पदा ।।

स्तवैर्बलिप्रदानैश्च गीतवाद्यस्वनेन च ।। ३४ ।।

संपूज्य देवदेवेशं विवेशाग्निगृहं शुभम् ।।

तत्राग्निं समुपस्थाय हुतं पूर्वं पुरोधसा ।। ३५ ।।

दुःस्वप्ननाशनं कर्म सिद्धिवृद्धिजयप्रदम् ।।

प्रागेव तस्य कृतवान्विद्वान्नृपपुरोहितः ।। ३६ ।।

(ततस्त्वौपसमे वह्नौ भरतः प्रीतमानसः ।।)

श्रीसूक्तं पौरुषं सूक्तं जुहाव प्रयतस्तदा ।। ३७ ।।

आज्येन मन्त्रपूतेन विधिना सुसमाहितः ।।

दत्त्वा पूर्णाहुतिं चाग्नौ कृतजप्यो महामतिः ।। ३८ ।।

उदकेनार्चनं चक्रे देवानां पितृभिः सह ।।

ततः स निर्ययौ तस्माद्भरतो वह्निवेश्मनः ।। ३९ ।।

निष्क्रम्य पूजयामास ब्राह्मणान्वसुना तदा ।।

गोभिरश्वैः सुवर्णेन दधिपुष्पफलान्वितैः।।1.209.४०।।

मोदकैश्च तथा रत्नैर्वस्त्रैश्च रघुनन्दनः ।।

पूजितानां द्विजेन्द्राणां भरतेन महात्मना ।। ४१ ।।

पुण्याहघोषस्त्रिदिवं जगाम मधुरस्वरः ।।

स पूजयित्वा विप्रेन्द्रान्प्रविश्य च तथा गृहम् ।। ४२ ।।

नित्यकर्म च कृत्वेदं चन्दनेन सुगन्धिना ।।

सूक्ष्मशुक्लपरीधानो वरधूपेन धूपितः।। ४३ ।।

आभूष्य सर्वगात्राणां भूषणानि रघूद्वहः ।।

शुक्लं सुगन्धि माल्यं च स्रजश्च विविधास्तथा ।। ४४ ।।

मङ्गलालम्भनं कृत्वा निश्चक्राम सभागृहम् ।।

क्लृप्तं शय्यासनं तत्र वररत्नविभूषितम् ।। ४५ ।।

महार्घतोरणोपेतं सोत्तरच्छदमृद्धिमत् ।।

वितानञ्च तथा दत्तं तस्योपरि महर्द्धिमत् ।। ४६ ।।

आसीनमासने तस्न्निभरतं सत्यसंगरम् ।।

प्रांशवो बद्धनिस्त्रिंशाः कवचोत्तमभूषिताः ।। ४७ ।।

रक्ताम्बरधरा वीरा ररक्षुः पृष्ठसंस्थिताः ।।

तथैवोभयपार्श्वस्थाः पूर्णचन्द्रनिभाननाः ।। ४८ ।।

वारमुख्याः सुवेशास्तमुपासांचक्रिरे तदा ।।

बालव्यजनधारिण्यस्तालवृन्तकराः पराः ।। ४९।।

ताम्बूलभाण्डधारिण्यो नीलनीरजलोचनाः ।।

कुण्डली बद्धनिस्त्रिंशो दण्डपाणिः सुवेशवान् ।। 1.209.५० ।।

उवाच भरतं क्षत्ता भूमिविन्यस्तजानुकः।।

दिदृक्षवस्ते संप्राप्ता ब्राह्मणाः संशयच्छिदः ।। ५१ ।।

श्रेणीमहत्तरा ये च बलमुख्यास्तथैव च ।।

प्रवेशयैनानित्युक्तो द्वास्थान्क्षत्ता ततोऽब्रवीत ।। ५२ ।।

ब्राह्मणान्बलमुख्यांश्च प्रवेशयत सत्वरम् ।।

आशीर्भिरभिनन्द्यैनं संप्रविष्टा द्विजोत्तमाः ।। ५३ ।।

बृसीषु दन्तपीठेषु विविशुश्च यथासुखम् ।।

ततस्तु बलमुख्यानां नमतां भरतं तदा ।। ५४ ।।

क्षत्ता जग्राह नामानि कण्ठारक्तस्वरान्वितः ।।

ततस्तेषूपविष्टेषु द्वारेषु विवृतेषु च ।। ५५ ।।

प्रविवेश जनः सर्वो न न्यवार्येत कश्चन ।।

एतस्मिन्नेव काले तु शुश्रुवे तुमुलो ध्वनिः ।। ५६ ।।।

भरतं द्रष्टुकामानां भूमिपानां महात्मनाम् ।।

ह्रादेन गजघण्टानां बृंहितेन तथैव च ।। ५७ ।।

ह्रेषितेन तुरङ्गाणां रथनेमिस्वनेन च ।।

नामभिः कीर्त्यमानैश्च बन्दिभिः पृथिवीक्षिताम् ।। ५८ ।।

शङ्खवादित्रघोषेण पटहानां स्वनेन च ।।

( आजग्मुर्भरतं द्रष्टुं नरेन्द्राः प्रियदर्शनाः ।। ५९ ।।

तोरणादवतीर्यैव वाहनेभ्यो महीक्षितः) ।।

सर्वे स्वल्पपरीवारा विविशुस्ते सभां शुभाम् ।। 1.209.६० ।।

शिरःकम्पेन भरतं नमस्कृत्य निवेदिताः ।।

प्रतीहारेण दक्षेण तेन चकुर्वरासनम् ।। ६१ ।।

सिंहासनस्थान्नृपतीन्भरतस्त्वनुरूपयन् ।।

गिरा पप्रच्छ कुशलं पूजयामास चाप्यथ ।। ६२ ।।

तुष्टुवुर्वन्दिनस्तत्र नानादेश्यान्नराधिपान् ।।

निवेदयन्तः स्तुत्यन्ते भरताय महात्मने ।।६३।।

स्तुवतां भरतं तत्र बन्दिनां स महास्वनः ।।

प्रासादभोगसंरुद्धो विपुलः समपद्यत ।। ६४ ।। क्ष्मापालमौलिमाणिक्यमरीचिविकटोज्ज्वलम् ।।

बालातपांशुच्छुरितं बभूव च सभागृहम् ।। ६५ ।।

ततः स भरतः श्रीमान्विससर्ज नराधिपान् ।।

स्वहस्तदत्तताम्बूलान्प्रतीहारनिवेदितान् ।। ।। ६६ ।।

ततः समुत्थाय ययौ द्वितीयगृहमुत्तमम् ।।

तत्र चक्रे तदा मन्त्रं मातुलेन युधाजिता ।। ६७ ।।

पुरोधसा च गार्ग्येण स्वेन कालविदा तथा ।।

युधाजिदुवाच ।।

काले त्वमीप्सिते प्राप्तो गन्धर्वाणां वधेच्छया ।। ६८ ।।

तत्र यावन्न जानन्ति गन्धर्वास्ते त्वदागमम् ।।

अवस्कन्देन तानद्य तावद्रात्रौ जहि प्रभो ।। ६९ ।।

अवस्कन्देन निधनं सुखं तेषां भविष्यति ।।

कालविदुवाच ।।

सुप्ते प्रमत्ते विश्वस्ते तथा राजञ्च्छ्रमा न्विते ।। 1.209.७० ।।

अवतीर्णे बले चैव सरितं वहतीं तथा ।।

रात्रौ जागरणश्रान्ते छद्मयुद्धं विधीयते ।। ७१ ।।

रात्रौ विहारशीलास्ते गन्धर्वाः सततं प्रभो ।।

न तेऽवस्कन्दमर्हन्ति रात्रौ कैकेयिनन्दन ।। ७२ ।।

विजयश्च दिवा युद्धे भरतस्य प्रदृश्यते ।।

गार्ग्य उवाच ।।

आदौ दूतेन वक्तव्यं गन्धर्वाणां प्रयोजनम् ।। ७३ ।।

यथा देशमिमं त्यक्त्वा व्रजध्वं तुहिनाचलम् ।।

गन्धर्वाणां निवासस्तु हिमवत्यचलोत्तमे ।। ७४ ।।

पूर्वमेव कृतस्तेन येनेदं निर्मितं जगत् ।।

स्थानमेतन्मनुष्याणां त्यक्तुमर्हथ मा चिरम् ।। ७५ ।।

ते च दूतवचः श्रुत्वा स्थानं दद्युर्नराधिप ।।

असंशयमुपारुह्य चैतन्मम मतं भवेत् ।। ७६ ।।

भरत उवाच ।।

राघवाः सत्यसन्धास्तु कूटयुद्धं न शिक्षिताः ।।

तस्मात्तेषां वधः कार्यः सुयुद्धेन मया नृप ।। ७७ ।।

गार्ग्यवाक्यं तथा बुद्ध्या रोचतेऽतिशयेन मे।।

प्रयातु तेषां दौत्येन गार्ग्य एव महायशाः ।। ७८ ।।

युधाजिदुवाच ।।

गच्छ गार्ग्य महाभाग गन्धर्वाधिपतिं प्रति ।।

तं च श्रावय वाक्यानि त्वयोक्तानीह यानि मे ।। ७९ ।।

अक्रियायां तथा तेषां श्रावयाऽग्र्याणि मा चिरम् ।।

अस्यैव नाम्ना धर्मज्ञ भरतस्य महात्मनः ।। 1.209.८० ।।

मार्कण्डेय उवाच ।।

एवमस्त्वित्यथोक्तोऽसौ ययौ गार्ग्यो महायशाः ।।

रथेन काञ्चनाङ्गेन गन्धर्वनगरं प्रति ।। ८१ ।।

गते पुरोहिते गार्ग्ये भरतोऽपि महाशयाः ।।

हस्तिपृष्ठे रथे चाश्वे शस्त्रे शास्त्रे तथैव च ।। ८२ ।।

व्यायामं च तथा चक्रे नियुद्धे च यदूत्तम ।।

उत्सारितस्तथा पदभ्यां धावद्भिः कुशलैर्जनैः ।।८३।।

स्नातैः संपूजितो विष्णुर्विधिवत्सात्त्वतोत्तमैः ।।

नमस्कृत्य तथैवाग्निं हुतं सुष्ठु पुरोधसा ।। ८४ ।।

तथा भुक्तवतां श्रुत्वा पूजितानां द्विजन्मनाम् ।।

पुण्याहघोषं वित्तेन भूमिपाल विसर्ज्य तान् ।। ८५ ।। परार्ध्यचन्दनाक्ताङ्गस्तनुचारुसिताम्बरः
।।

सर्वालङ्करणोपेतः स्रग्वी धूपेन धूपितः ।। ८६ ।।

आसीनस्त्वासने दिव्ये बुभुजे स्वजनैर्युतः ।।

मातुलस्य महार्घाणि शुचीनि गुणवन्ति च ।। ८७ ।।

अपरीक्षितपूर्वाणि पुरुषैराप्तकारिभिः ।।

नरपक्षिमृगाणान्तु लिङ्गैर्वह्नौ तथैव च ।। ८८ ।।

भक्ष्यं भोज्यं च लेह्यं च पेयं चोष्यं तथैव च ।।

पात्रेषु रुक्मरौप्येषु तथा मणिमयेषु च ।। ६९ ।।

भुक्त्वान्नं गीतशब्देन चाप्तैः कतिपयैः सह ।।

तथोपस्पृश्य धर्मात्मा दन्तधावनपूर्वकम् ।। 1.209.९० ।।

चक्रस्य शयनं भेजे वामपार्श्वेन शत्रुहा ।।

इतिहासं स शुश्राव तत्रस्थः पुरुषोत्तमः ।। ९१ ।।

ततः स शयनं त्यक्त्वा शास्त्राभ्यासं महायशाः ।।

चकार रघुशार्दूलः सतां मार्गमनुव्रजन् ।। ९२ ।।

एतस्मिन्नेव काले तु सह गार्ग्यो युधाजिता ।।

विवेश भरतं द्रष्टुं रथरेणुपरिप्लुतः ।। ९३ ।।

सुखासीनश्च भरतं वाक्यमेतत्ततोऽब्रवीत् ।।

गार्ग्य उवाच ।।

ततो वाक्यानि सर्वाणि शैलूषः श्रावितो मया ।। ९४ ।।

न तानि तस्य रोचन्ते संग्रामस्तस्य रोचते ।।

भरतेन समागम्य श्वोभूते द्विजपुङ्गव ।। ९५ ।।

भरतं नाशयिष्यामि नीहारं चन्द्रमा यथा ।।

इत्युक्त्वा स तु मां राजा प्रेषयामास सत्वरः ।। ९६ ।।

आह्वानदुन्दुभिस्तत्र निष्क्रान्ते मयि चाहतः ।।

एतज्ज्ञात्वा स युद्धाय प्रातः सज्जो भवेत्तव ।। ९७ ।।

मार्कण्डेय उवाच ।।

इति गार्ग्यवचः श्रुत्वा भरतो गार्ग्यमब्रवीत्।।

गच्छ शीघ्रं गृहं ब्रह्मञ्छ्रान्तो रथबलाध्वतः ।।९८।।

अहमाज्ञापयिष्यामि सर्वं सांग्रामिकं विधिम् ।।

एतावदुक्त्वा विजयं सेनाध्यक्षमथाऽब्रवीत्।।९९।।

ममोष्ट्रवाहिभिः शीघ्रं शिबिरेषु मही्क्षिताम् ।।

योधानाज्ञापयत्वद्य श्वोभूताय रणाय वै ।। 1.209.१०० ।।

युद्धावधानिकं सर्वं कर्तव्यं च तथा त्वया ।।

एवमाज्ञाप्य नागानां तुरगाणां तथैव च ।। १०१ ।।

प्रत्यावेक्षां ततः कृत्वा सन्ध्यामन्वास्य पश्चिमाम् ।।

रहोगतः स शुश्राव नराणां मूढभाषितम् ।।१०२ ।।

आरुरोह तदा श्रुत्वा प्रासादं हिमपाण्डुरम् ।।

कैलासशिखराकारं निर्वातं रजनीमुखे ।। ।। १०३ ।।

ततस्तु सैनिकः कश्चिच्छिबिरे भरतस्य तु ।।

तलं तलेनाभ्यहनत्पवनार्थं यदृच्छया ।। १०४ ।।

ततस्तु सैनिकैः सर्वैस्तलतालैर्महास्वनम् ।।

चक्रिरे पुरुषव्याघ्र तस्मिन्काले दिवं गतम् ।। १०५ ।।

प्रववौ च तदानीतो वायुर्मनुजपुङ्गव ।।

एतस्मिन्नेव काले तु मद्रराजस्तदांशुमान् ।। १०६ ।।

प्रासादवरमारूढो ज्ञातवान्भरतं तदा ।।

दीपालोकेन लक्ष्म्या च प्रासादस्य विवृद्धया ।। १०७ ।।।

स जगाम तदा राजा प्रहसन्सैनिकं जनम् ।।

भरतस्य प्रदास्यामि युक्त्यैव बलदर्शनम् ।। १०८ ।।

तृणमुष्टिमुपादीप्य सर्वोऽपि कटके जनः ।।

पाणावादाय मुदितः क्ष्वेडाशब्दं करोतु वै ।। १०९ ।।

पार्थिवेनैवमुक्ते तु कटके तस्य धीमतः ।।

सोल्काहस्तो जनः सर्वः क्षणेन समपद्यत ।। ।। 1.209.११० ।।

शिबिरं मद्रराज्ञस्तु द्वितीयमिव चाम्बरम् ।।

बभूव तारकाचित्रमुल्काहस्तैस्तदा नरैः ।। १११ ।।

तद्बलौघमपर्यन्तं सोल्काहस्तैर्जनैर्वृतम् ।।

दृष्ट्वा जगाम धर्मात्मा परां प्रीतिं रघूद्वहः ।। ११२ ।।

क्ष्वेडाः किलकिलाश्चैव श्रुत्वा हर्षमुपागतः ।।

तस्मिन्प्रशान्ते ज्वलने मन्दीभूते च निस्वने ।। ११३ ।।

अभ्यहन्यन्त भूपानां शिबिरेषु पृथक्पृथक् ।।

संज्ञातूर्याणि रम्याणि नानालिङ्गानि चाप्यथ ।। ११४ ।।

सुबहूनि महाराज तेन कोलाहलं महत् ।।

बभूव प्रीतिजननं भरतस्य महात्मनः ।। ११५ ।।

मन्त्रयित्वा ततः श्रीमान्क्षणमात्रं युधाजिता।।

तेनैव सह भुक्त्वा च सुष्वाप शयनोत्तमे ।।

मधुरेण सुगीतेन वीणावेणुरवेण च ।। ११६ ।।

हिमावदाते वरमाल्यचित्रे वितानकाधोविहिते मनोज्ञे ।।

सुष्वाप रात्रिं स महानुभावो भोगीन्द्रभोगे मधुजिद्यथैव ।। ११७ ।।

इति श्रीविष्णुधर्मोत्तरे प्रथमखण्डे मार्कण्डेयवज्रसंवादे युद्धप्रसङ्गवर्णनो नाम नवोत्तरद्विशततमोऽध्यायः॥२०९॥
